
La UME, ben lluny                

Uns bombers militaritzats només per a les grans emergències són mal ‘rotllo’                    

Si la ministra Robles no enganya més del compte, els espanyols ho tenen cardat. Si enganya més del compte, la catàstrofe serà descomunal. Diu que des del dia 2 d’agost tota la UME (Unidad Militar de Emergencias) està desplegada. Fa vint dies, doncs. Després de vint dies hi ha quaranta focs que cremen desaforats i més de 350.000 hectàrees cremades, un 12% per cent més que l’any que més n’havien cremat en aquest segle, i el cinquè any que n’han cremat més des de 1961. Només queda esperar que tinguin sort. La mateixa ministra ha reconegut, i fa bé, que desplegar l’exèrcit (fora de la UME ja desplegada) no serveix de res. Que només seria un efecte estètic. Que tindria una eficiència zero. El govern català hi ha enviat una dotació de bombers que ajudarà en l’extinció i que s’hi quedarà fins al cap de setmana. Sigui quin sigui el resultat final d’aquesta onada, no hi faltarà demagògia per les dues bandes de la política espanyola. El bosc cremat és una bona munició que no desaprofitarà ningú. Ara que farà vint anys de la creació de la UME, i que a la vista del desastre ja amenacen d’activar un pla d’estat, que ves a saber què voldrà dir, sobretot hem de procurar que la UME ens quedi ben lluny. Que del foc a les Espanyes no en sobrevingui un 155 per al cos de Bombers de la Generalitat. Uns bombers militaritzats només per a les grans emergències, com tenen ells, són un mal rotllo. Tinguem la UME ben lluny.

