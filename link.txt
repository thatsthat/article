
Flaira de nas...                

No hi haurà gestió descentralitzada del Prat, ho demana un soci d’Aena!                    

Sé que temen que no quedarà res, i que temen que totes les reivindicacions de més gestió descentralitzada i més autogovern aniran caient una darrera l’altra. Temen bé. Hi toquen de ple. El girar full no és només “res d’independència”. És “res de res”. És el primer que els va passar pel cap ahir, quan varen sentir que Aena no té voluntat de canviar el model integrat de gestió aeroportuària i deixar-hi participar les comunitats autònomes. Ni cafè per a tots, ni malta per als catalans, ni punyetes. No compartirà la gestió del Prat, tingueu-ho clar. Tant li fot que en els acords d’investidura amb Esquerra se’n parlés! A veure si ara vindrà d’aquí! Penseu que hi ha un soci del 6% de la companyia, el fons d’inversió TCI, que demana expressament que no cedeixi “governança”. I l’Estat espanyol (51%) ja ha sortit a calmar-lo. El mai ben ponderat Maurici Lucena ja els ha tranquil·litzat i se n’ha fotut una vegada més, de les pretensions dels nacionalistes. Una originalitat més a l’hora de justificar el no. Ara és un soci de l’empresa mixta. No cal recórrer als treballadors com a Rodalies. I així és que ja ho sabeu, amics dels pactes i la negociació. L’aeroport és un altre flaira de nas que no en tastaràs, com diria l’àvia Neus. Potser valdria la pena continuar negociant per veure si ens deixen cuidar-nos dels ànecs de la Ricarda quan els hi expropiïn la casa i els busquin una reserva nova. Segur que és millor cuidar ànecs que fer-lo. L’ànec.

