
Rufián al Peugeot                

Nova ocurrència de qui ha eixamplat la cúpula i havia d’eixamplar la base                    

Sosté Gabriel Rufián que si no van plegats els mataran un a un. Ho sosté fent veure que es refereix a les organitzacions que n’han vingut a dir perifèriques d’esquerres, entre les quals compta ERC, Bildu, BNG, Compromís i Ara Més. En realitat ell sap molt bé que això no és així. Les organitzacions no estan en perill de mort. Tindran un millor o pitjor resultat electoral, però es recuperaran tard o d’hora, quan aconsegueixin generar un nou cicle. Si no totes, la majoria. Als que ben aviat mataran un a un, vagin junts o vagin com vulguin, és a ell, a Gabriel Rufián, i a una generació de polítics que els electors es petaran a les urnes perquè s’ho han guanyat a pols. Que ara vulgui emular el viatge amb Peugeot de Sánchez i córrer darrere les esquerres espanyoles és una ocurrència més de qui va anar a ERC per eixamplar la base i només va eixamplar la cúpula. No sé si ho ha fet sense encomanar-se a Déu ni al diable, com han assenyalat des de la pròpia organització, que l’ha desautoritzat. No importa. El que s’ha de destacar de veure Rufián pujar al Peugeot com hi ha pujat, són les dues situacions que transparenta. Una, que per molt que no convingui a cap, la dissolució de les Corts i les eleccions són a les portes un cop tornin de vacances. Això no s’aguanta. I l’altra, que les enquestes i els estudis que tenen, mes enllà del CIS que cuina Tezanos, els deixen per als parracs. Els maten un a un, diu Rufián mentre puja al Peugeot.

