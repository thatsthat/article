
Ecosistema multiplataforma                

El nou 3CatInfo no pot fallar. No ens donen costos, ni preveuen ingressos                    

Rellegeixo una vegada i una altra la primera informació que adrecen a la ciutadania des del 3CatInfo. És la informació amb la qual acomiaden els 40 anys d’èxit del telenotícies i ens presenten l’adaptació als nous temps que estrenaven ahir. De tot i força, diria l’àvia Neus, i amb molt més d’embalum (tal com toca) que la Betevé, que dilluns també va fer el saltironet. Només falta deixar passar la Hispanitat i l’endemà tindrem el nou 2Cat, o com se n’acabi dient. Que bonic! Tres en català! Les explicacions sobre el nou 3CatInfo fan patxoca, i com que de moment n’han aturat la hibridació real entre el 3/24 i Catalunya Informació, neix en una oportuna pax romana. Pel que ells mateixos es diuen d’ells mateixos, no hi faltarà res, en la nova marca de la informació del 3Cat, que és el que és el 3CatInfo. Aglutina una nova app, una nova web, nous formats a les xarxes, nous canals de missatgeria, nous telenotícies, el nou Més324, Els matins, un butlletí, un pòdcast diari, la nova Catalunya Informació i el nou canal 3/24 en un nou model d’informatius. Nou plató, nova línia gràfica i noves càmeres robotitzades, cinc, que són úniques al món, diuen, per construir el que serà un “ecosistema multiplataforma”. No pot fallar. Per no perdre els bons costums, ni ens diuen res de quant costarà, ni ens diuen res de nous ingressos que generarà la inversió. Mai cap número. Mai cap previsió econòmica. Tornarem a gratar-nos  la butxaca.

