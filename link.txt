
El bosc, senyor comte                

Més creix, menys diner a prevenció, i si trona recordem santa Bàrbara                    

En Jaume Perich, el genial humorista que va fer més portadora la darrera dècada del franquisme i els inicis de la transició, va escarnir com ningú la missatgeria oficial dels darrers governs del dictador. Aquell “Cuando el bosque se quema algo suyo se quema”, de les campanyes de l’època, va fer fortuna. Però es va immortalitzar quan Perich el va retopar. “Cuando el bosque se quema algo suyo se quema, señor conde.” Ara el senyor comte no és enlloc, no té ningú al bosc perquè no sap com treure’n res de profit, i quan arriben les calorades una guspira ho encén tot i es baten rècords. No té res d’estrany! És el bosc, senyor comte! Vostè no hi va i no li resulta enviar-hi ningú a treballar, però el bosc va fent, senyor comte. Va fent i guanya terreny. La massa forestal a Espanya ha crescut un 50% en els darrers cinquanta anys. Eren 12 milions d’hectàrees i ara en són 18 milions. Més, si tenim en compte les hectàrees de matoll. Se’n van a 27 milions d’hectàrees, entre arbrat i matoll. Com que cada vegada el bosc és més buit, s’aprofita per enviar-hi menys diners. En els darrers quinze anys la despesa en protecció de la massa forestal i prevenció d’incendis ha caigut un 51%, entre l’Estat i els governs autònoms. Els 364 milions d’euros del 2009 en van ser 175 el 2022. Cada dia més bosc i cada dia menys diners per prevenir. Vet aquí el pla d’estat! Invocar santa Bàrbara quan trona, com deia l’àvia Neus.

