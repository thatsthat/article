
Ui! Que vulnerables!                

Per respecte a l’àvia Neus no ens han d’atrafegar tant unes hores sense llum                    

Que un dia no tinguem llum (unes hores d’un dia, millor dit) no demostra vulnerabilitat, encara que serà segur la paraula del mes i una de l’any. L’àvia Neus, la seva generació, i anteriors, sí que eren vulnerables i vivien en la vulnerabilitat. Nosaltres som privilegiats que ens veiem el món a sobre per qualsevol inconveniència. S’il·luminaven amb llums de carbur. Dormien amb ampolla d’aigua calenta dins el llit i orinal a sota. Refrescaven els aliments en una saca que baixaven al pou. Es desplaçaven a peu o amb tartana per carrers polsosos a l’estiu i enfangats a l’hivern. Rentaven a la riera o al safareig públic. Cuinaven amb carbó i omplien garrafes d’aigua a la font. Parien els fills a casa, a vegades sense metge ni llevadora. Anaven a escoles unitàries i als 14 anys, o abans, es posaven a treballar. A províncies com Girona hi havia només un parell d’instituts. Estrenaven una peça pel Ram i tenien una roba guardada per als diumenges. Pagaven una iguala pel dret a un mateix metge, tinguessin el mal que tinguessin, i amb sort arribaven vius a l’edat adulta la meitat dels germans. Això sí que era un alt grau de vulnerabilitat dels nostres avis, que han sabut portar-nos fins aquí a fills i nets. I a més, els ho van amanir amb una guerra civil i dues guerres a Europa. Les hores sense llum de dilluns són una broma de mal gust que deixa molts inútils amb el cul a l’aire, això sí. De vulnerabilitat, la justa, per respecte a l’àvia Neus i a unes generacions!

