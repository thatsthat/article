
Renyiran o no?                

Si els que venen són més dolents  que la tinya, on som exactament?                    

Tindrà pressupostos Pedro Sánchez? Tindrà pressupostos Salvador Illa? Ves a saber! Sense pressupostos potser no hi haurà gaire res més. Ni aquí ni allà. De moment el conseller de la Presidència, Albert Dalmau, mira de fer posar les piles a ERC i Comuns, el pa que mengen perquè la legislatura a la Ciutadella avanci. L’argument, el gran argument per atraure els aliats, és el de sempre, la por a la dreta a Catalunya. Tornem a la cantarella que només amb la que es fa dir esquerra el país avança i que si l’espanyolisme de dretes i ultradreta es posen a cavalcar les institucions no deixaran créixer un bri d’herba que alimenti el catalanisme. Ni millorarem socialment, ni nacionalment, ni culturalment. Albert Dalmau ho pinta negre perquè no renyeixin. En canvi, amb el PSC a la plaça Sant Jaume i el PSOE a la Moncloa, diuen que tot anirà de primera. A poc a poc, però de primera. Precisament perquè es necessita temps justifiquen que els resultats dels darrers anys siguin tan esquifits i que els acords de les investidures se’n vagin per les aigüeres. Potser sí. Però ben mirat, tal com ho expliquen, tenim un problema més greu encara que l’adveniment de la dreta al poder. La democràcia no era alternança? Si els que s’han d’alternar són més dolents que la tinya i ens hem de quedar sempre amb els mateixos, on som exactament? És aquesta la gran raó per què els aprovin pressupostos? El camí és no renyir i tenir més del mateix?

