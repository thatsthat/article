
Alguns que facturaran                

La que varen anunciar com a 2Cat (i no confirmen) agafa la traça de 3Cat2                    

A seixanta dies de la inauguració oficial (prevista per la Diada), no sabem com acaba la batalla pel nom de la segona televisió pública en català, igual que no sabem pressupost i d’on sortiran les misses. Ningú diu si s’enviaran més diners a RTVE o si es substituiran partides de despesa. El que està clar és que ningú compta a generar ingressos per l’explotació. El projecte d’ingressos és zero. Només despesa i ben encriptada. Entre els 11 milions que diuen alguns, i que són una ridiculesa per competir amb TV3, i el 20% dels recursos de RTVE que diuen que Nogueras va pactar i que serien més de 200 milions. Però ja es deixen anar noms dels que presentaran factures, i no busquen precisament aprenents. Piquen alt, que deia l’àvia Neus. Piquen alt, que no vol dir que piquin segur, però de moment no s’estan de res. Ens hi posarem la mà, no ho dubteu, i provocarem excitació als mitjans de Madrid, que ja han començat (El Español) fent una curiosa classificació dels professionals als quals s’han requerit propostes. Toni Soler i Vicent Sanchis, dos dels que s’han enunciat, són “independentistes”. Ras i curt. En canvi en Jordi Basté és “un dels periodistes més vinculats al nacionalisme català”. Laura Fa i Lorena Vázquez son “periodistes especialitzades en cor i crònica social”. En Bop Pop i Candela Peña són gent que treballa per productores made in Catalunya, que diuen que és “exigència de Junts”. Veurem qui més facturarà.

