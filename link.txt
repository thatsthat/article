
Creuheras i Moll, 2 creus                

En saber-ho vaig pensar que potser el govern ens mima massa com a sector                    

El govern Illa ha distingit amb la Creu de Sant Jordi dos empresaris del sector de la comunicació, José Creuheras, de Planeta, i Francisco Javier Moll, de Prensa Ibérica. En saber-ho vaig pensar que potser el govern ens mimava massa com a sector i que dos dels nostres era excessiu i ofensiu per a la resta de sectors empresarials que excel·leixen, que són molts. Màxim quan el govern afirma en la declaració haver volgut respectar “la diversitat del país”. D’entrada s’hi pot veure desproporció i es pot caure en el parany de la crítica fàcil. Però tot queda molt explicat quan contemples la grandesa dels mèrits fets per una distinció pensada per “haver prestat serveis a Catalunya en defensa de la seva identitat”. Creuheras es va endur la seu a Madrid l’octubre del 2017, no se li coneix producció en català ni desconnexió a Antena 3 i, a la capçalera del diari La Razón, l’accent de la o és una bandera espanyola. Sembla un bon servei! El cas de Moll, que la declaració el cita com a “referent”, es veu més potent. És referent de pèrdues. Els quatre anys abans de comprar Grup Zeta, Moll havia perdut entre el Diari de Girona, Regió 7, L’Empordà i Impressions Intercomarcals més de 6 milions (6.505.759 €). El 2019 va comprar Zeta, (El Periódico i Sport a Catalunya) i les pèrdues dels quatre anys següents es van enfilar als 32 milions (31.936.229 €). És més que un referent. És un miracle! Com a Lourdes! Moll i Creuheras, dues creus! Del govern Illa.

