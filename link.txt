
Illa fa de Fraga a la Mina                

El ministre de Franco es banyava a Palomares i ell hi fa junta de seguretat                    

Quan els boomers d’avui entràvem a la preadolescència, Don Manuel Fraga Iribarne va donar una de les primeres grans lliçons de comunicació corporativa en aquest país i que hem vist repetida i calcada fins a l’extenuació, en dictadura, en Transició i en règim del 78. El ministre de Franco es va banyar (1966) a Palomares per demostrar-nos a tots que no hi havia cap perill de radioactivitat. Eren anys d’una sola televisió i anys de blanc i negre. Anys en què Juan Antonio Samaranch, com a delegado nacional de educación física y deportes, també era pioner amb el famós i extenuant Contamos contigo (1968) i Eduard Tarragona, que va competir amb Samaranch per ser procurador a Corts i el va guanyar (1967), provava de tocar la fibra als catalanets amb el no  menys recordat Tarragona, al pa, pa i al vi, vi. No és que faci anys de cap d’aquestes perles de la comunicació corporativa. Me les ha fet venir al cap el president Salvador Illa. És que el president Illa, sempre a la que salta, no ha trigat gens a recórrer a la magistral lliçó de Manuel Fraga Iribarne. Hi ha un tiroteig a la Mina i ell que se’n va cap a la Mina. Se’n va cap a la Mina amb la consellera Parlon, es troben amb l’alcaldessa Filo Cañete, també d’afiliació socialista, surten en grup a passejar pels carrers del tiroteig i anuncia que faran una junta de seguretat a Sant Adrià de Besòs. No serveix de res, com banyar-se a Palomares, però de moment som aquí. Un girar full molt relatiu, ja es veu.                
