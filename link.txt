
A mercat tancat                

El resultat dels tres darrers de Quique Cárcel en reclamen una rega a l’hort                    

A la vista de la memòria de peix que s’exhibeix a xarxes i mitjans, he aprofitat el tancament del mercat i l’aturada de seleccions per fer algun número sobre el Girona i la secretaria tècnica, darrerament tan menyspreada. En els tres darrers mercats, els de Montilivi han operat (entrades i sortides pagant) amb 26 jugadors distints. Ni dic, ni sé, si són molts o són pocs, o tot el contrari. Són els que han estat. Ja saben que tinc una fixació pel periodisme de dades. El Girona ha fet 16 sortides de jugadors, que li han generat una caixa de 128,3 milions d’euros, que m’atreveixo a dir que no és poca cosa per a un club com el de Montilivi. D’entrades n’ha fet 11, que li ha representat un dispendi de 97,45 milions d’euros. La suma resta, com poden comprovar, no és neutra, sinó altament positiva. Ni més ni menys que 30,85 milions d’euros. Des d’aquest punt de vista del marge positiu, les operacions més rendibles han estat Krejcí (22), Àlex (18), Dobyk (17), Santi Bueno (12), Miguel (9), Pau Víctor (6,1) i Yangel (6). Entre els jugadors que conformen la plantilla actual, també hi ha una inversió a tenir present de 62 milions. Els que més han costat són Ounahi (6), Bryan Gil (6), Solís (6), Abel Ruiz (9), Vanat (17) i Asprilia (18), tres d’aquest mercat que s’acaba de tancar i tres de fa un any. Francament, de direccions tècniques amb aquests resultats en vull una rega a l’hort, que diria l’àvia Neus.

