
Anem ben servits!                

El panorama internacional deixarà malparats els ucraïnesos i a tots plegats                    

Tenim Europa per un cantó. Es reuneixen d’urgència el dilluns a París per dissimular que ningú la té per a gaire res i que, a més a més, és un orgue de gats. No es posen d’acord ni per dissimular i surt el pastanaga de Pedro Sánchez a dir que no passa res, que no és hora d’acords i que, a més, la reunió era “informal”. La reunió devia ser informal, si ell ho diu. Però més aviat sembla que els informals són els que eren a la reunió, per més caps d’estat i de govern que siguin. Tenim per un altre cantó el món mundial (Rússia, el EUA i els països àrabs amb caler llarg) que prepara des d’ahir a Riad la cimera de l’Aràbia Saudita entre els russos de Vladímir Putin i els americans de Donald Trump. Quasi res, els qui compartiran taula! El primer president dels Estats Units amb una condemna penal. El líder rus que des del 2023 té una ordre d’arrest del TPI (Tribunal Penal Internacional), que el considera responsable de crims de guerra per la deportació il·legal de nens ucraïnesos a Rússia. El príncep hereu de l’Aràbia Saudita, Mohammed bin Salman, que segons la versió dels mateixos Estats Units va autoritzar l’assassinat del periodista Jamal Khashoggi, del Washington Post, mort i esquarterat a Turquia. I tenim per un altre cantó els xinesos, que de moment estan callats entre bastidors. Res pot sortir malament per als ucraïnesos. No us ho sembla? I, de retop, no us sembla que nosaltres mateixos també anem ben servits?

