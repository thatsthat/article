
“«Cumpliendo»”?                

El missatge de Nadal de Sánchez a l’independentisme és ben descarat                    

Veure Sánchez després del Consell de Ministres d’ahir venent l’article a la premsa davant d’un cartell blau que diu “Cumpliendo” és la millor felicitació de Nadal que he vist circular per mitjans i xarxes. Per la doble interpretació que suggereix i la barra amb què està feta. Simplement collonava? Si només collonava, és bona. “Cumpliendo”, contesta descarat als ultimàtums. És un gran jugador de ruleta russa, probablement el millor. T’acaben de dir que moguis el cul, que això s’ha acabat si no comences a complir, que passat un any el nivell de compliment és decebedor i que si no compleixes els acords fets no hi haurà acords nous. I tu vas i et poses un “Cumpliendo” com a teló de fons. És que sap que passat festes l’hi tornaran a posar barat? Si sap que l’hi tornaran a posar barat, també és bona, més bona encara. Contesta el mateix dia que nomena conseller de competència l’exdirector general dels Mossos de Puigdemont. “Cumpliendo”? La resposta es produeix el mateix dia que torna a anunciar que ja no farà més la cobra a Puigdemont i Junqueras i que un dia o altre es trobarà en una reunió amb l’un o l’altre. “Cumpliendo”? La resposta es produeix el mateix dia que anuncien que desclassificaran els documents del CNI sobre el 17-A. “Cumpliendo”? La resposta es produeix el mateix dia que Salvador Illa proclama ufanós que ja hem girat full i que ja estem en una altra etapa. “Cumpliendo”?                
