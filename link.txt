
Matar TV3 i més                

Llepant, llepant la vaca es fotrà el vedell, que deia l’àvia Neus                    

Diumenge no vaig veure l’estrena de Bestial, però sentit i llegit el que se’n va dir i escriure dilluns, ahir en vaig recuperar porcions, poques, perquè enfitava de debò. Queda clar! No només volen matar les marques TV3 i Catràdio. Volen matar el que ells creuen que representen aquests 30 anys. Una Catalunya botiguera, petitburgesa i d’oficis autònoms que va permetre i esperonar tot el que quan s’emprenyen hi ha qui en diu “aquesta merda del pujolisme”. Hi ha molta ideologització en el que passa i passarà. Arrai anirem si només fossin les marques, les coloraines i els mapes el que la vaca vingués a llepar. És molt més estructural. Llepant, llepant la vaca es fotrà el vedell, que deia l’àvia Neus. La corpo va quedar fora del 155, però de la mateixa manera que l’espanyolisme recalcitrant la considera un catau i un focus d’infecció (recordeu Josep Borrell, que ens volia ruixar), l’unionisme i l’unionisme emmascarat troben que tenen molta responsabilitat en el cultiu de la “crosta nacionalista” que tant amoïnava el diputat Joan Ferran. Res és casual. Per més que Rosa Romà vingui del màrqueting i d’ERC (o precisament per això), la seva missió és estrictament política, per acció i per omissió. Títols en anglès. Influenciadores en castellà. Marques noves i substitutives i programes xarons i de puta pena. Amb matar la nostra no en fan prou. La volen morta i enterrada (i al que els representa) i en faran una 3Cops més cara.

