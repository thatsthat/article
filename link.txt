
Bé per Donaire, bé                

El comissionat de Turisme de Collboni troba una bogeria ampliar l’aeroport                    

La política encara dona sorpreses. Una de ben recent es el nomenament com a comissionat de Turisme de Barcelona del doctor José Antonio Donaire. Tres sorpreses en una en la iniciativa Collboni. Primera, que en la recent reorganització del cartipàs el comissionat de Turisme no hi era previst. Segona, que es nomena abans un no previst que dos que ho estaven, el del català i el de la rehabilitació d’habitatges. I la tercera, que sigui Donaire. Res a dir, just al contrari, de la preparació i coneixements. El turisme és la tecla que millor toca i la toca francament bé. Lògic, també, “familiarment”. Ha estat, en representació del PSC, regidor a l’Ajuntament de Sant Feliu de Guíxols i diputat al Parlament. La sorpresa rau a nomenar-lo just després de l’explicitació que hi ha ampliació de l’aeroport. Fa anys que Donaire és molt contundent en contra. Sense matisos. El 2021 ja explicava que era un model obsolet, contra les directrius europees de sostenibilitat i medi ambient i contra el futur, que arribava quaranta anys tard. Que un vol contamina entre vuit i vint vegades més per passatger que el tren. Que el preu del querosè s’encarirà cinc vegades. Que els vols intercontinentals cauran i que no hi haurà passatgers per a l’ampliació. En voleu més? Què farà un noi com ell en una tessitura com aquesta? Potser és perquè es consolin amb Jordi Sargatal mentre evacuïn els ànecs de la Ricarda cap a una llacuna de nova creació?

