
Escolta Maragall, Oriol                

El que ha presentat Junqueras no és ambició, ni és nova ni és nacional                    

Em sembla que sé entendre i copsar la distància que hi ha entre l’estrena d’un programa xaró de Telecinco trasplantat a l’ex TV3 i la conferència d’un líder polític el dia que ha filtrat que s’autoproclamarà candidat a unes eleccions a la presidència d’un país. És, precisament, des de la comprensió de les diferències que trobo tan abominable com el Bestial de diumenge la conferència d’Oriol Junqueras de dimarts. Potser és perquè són de factories molt properes. Ves a saber. La conferència de Junqueras era el dia que estrenaven el color taronja del nou disseny corporatiu, que com a la televisió pública ha aparegut al partit sense que gaire ningú el demanés. Era el dia que han tingut la delirant ocurrència de posar-hi a presidir l’estelada dels independentistes amb la senyera dels que no ho són. Era el dia que s’ha decretat que van per Una nova ambició nacional que signa a l’escenari el mateix Oriol Junqueras i que un cop acabat el sermó queda clar que no té res de nova, com no té res d’ambició i com no té res de nacional. Escolta Maragall, Junqueras. Només t’ho diu ell en públic i en veu alta, però el que ell et diu està en boca de molts. No és l’únic que no et votarà. No és l’únic que creu que no estàs en condicions de representar el futur d’aquest país, encara que sigui l’únic que t’ho diu i ens ho diu tan clar. Ell coneix de primera mà com en saps, de “dividir, enfrontar, expulsar i purgar”. On vas així? Escolta Maragall, Oriol.

