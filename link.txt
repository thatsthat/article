
S’ha acabat, amics!                

Si nomenes flors com Ábalos i Cerdán, ets inepte i un incompetent com ells                    

Digui el que digui Pedro Sánchez després del reset del cap de setmana, delinqüents, el que es diu delinqüents, n’han generat tan bon feix al PSOE com al PP. Ho és, diccionari en mà, aquell qui té una condemna executòria per delicte o per violació de normes penals. Que no s’emboliqui, doncs, reptant els delinqüents del PP a una moció de censura. No és el cas. Si filem prim, i per més que ell hagi escopit als dos darrers secretaris d’organització i que Acciona ja s’hagi carregat un directiu, la corrupció s’haurà de demostrar. Veurem com acaba tot, que la judicatura de nivell cada dia s’assembla mes a la tómbola de fira del sempre toca, si no un xiulet, una pilota. El que tenim clar i comprovat és un tema d’ineptitud i d’incompetència. Sánchez és un incompetent que ha nomenat dos ineptes impresentables, l’un darrere l’altre, com a homes de confiança en la seva organització. A la compareixença de dilluns se li va entendre tot quan va dir que continuava per responsabilitat, que no podia deixar l’Estat en mans del PP i Vox. Caram! Tan segur està ja que perdrà les eleccions? Ja no es creu ni a ell mateix? I no hi ha ningú més que ell en tota la coalició més progressista de la història per substituir-lo al capdavant del govern amb una nova investidura? O és que realment s’ha acabat? Ha començat el compàs d’espera per quan es doni el toc de gràcia? O només és que eren les cinc, no havia dinat i havia fet tres hores tard a la roda de premsa?

