
Mediapro a l’hora lletja                

Si no es calmen, s’haurà de veure què arribarà a sortir de sota l’estora                    

Un dels fundadors de Mediapro, Jaume Roures, es veurà als jutjats amb la que ha estat la seva empresa durant 30 anys. Trist final, que al cap d’uns mesos de vendre la propietat t’acomiadin o en marxis. I trist final, que al cap d’uns mesos més et denunciïn per apropiació indeguda. Trist i estrany final, vist que a la presidència de la companyia hi continua el teu exsoci, fundador i amic, encara que, com tu, ja se’n vengués les accions, i no sigui l’accionista majoritari. És cert que, a Mediapro, a Jaume Roures i a Tatxo Benet, els jutjats no els han resultat mai estranys i que hi estan molt acostumats a fer-hi excursions, berenades i alguna estada prolongada. Tampoc és exclusiva la seva passió pels jutjats catalans. Com una de les empreses més internacionalitzades de les nascudes i crescudes a redós del règim del 78 i de la comunicació institucional, Mediapro coneix bé jutjats de totes les nacionalitats. A Espanya, a França i als Estats Units han obert o els han obert i mantenen o han mantingut litigis amb el Barça, amb en Sandro Rosell, amb diferents federacions esportives, amb Prisa i amb grups de treballadors, entre d’altres. D’alguns n’han sortit guanyadors; d’altres, perdedors; han pactat en mes d’un cas, i encara hi ha causes en litigi. La vida als jutjats ha sigut la normalitat de la companyia però és evident que ara entra en l’hora lletja. Si no es calmen, s’haurà d’estar atent a què arribarà a sortir de sota l’estora.

