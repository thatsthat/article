
Desplegar l’exèrcit                

Els espanyols hi tenen mania, però la majoria de vegades només destorba                    

Els soldats espanyols tenen sort que certa opinió pública no té a l’abast un botonet que desplegui automàticament l’exèrcit. Serien tot el dia al carrer. De fet, més que els mateixos soldats, els que tenim més sort som els ciutadans (i sobretot els catalans) perquè aquí l’exèrcit no seria mai a les casernes. La unitat d’Espanya la veuen sempre en perill, i de fet, el dret a prémer el botó en aquest cas el tenen consagrat a la mateixa Constitució. Si el tinguessin a mà, el mantindrien sempre premut. Ara estan amb el desplegament de l’exèrcit perquè Espanya no es cremi. Malgrat els fracassos recents dels militars amb la pandèmia primer i la neteja del país valencià després, no escarmentem i hi tornen. Els exèrcits, les organitzacions que ens fan creure que hem de pagar per mantenir la pau, s’organitzen i es preparen per a la guerra. Quan ocupa espais de col·lectius com ara bombers, policia, agents rurals i altres cossos especialitzats, l’exèrcit destorba. Destorba l’exèrcit com destorbarien els funcionaris d’hisenda, els mestres de primària i catedràtics d’institut, els cuiners amb estrelles Michelin o sense, els periodistes i els escombriaires. Destorba molt, l’exèrcit regular, però en llocs com el nostre país, on ho tenim ben organitzat (dintre d’un ordre), destorba fins i tot la UME per especialitzada que sigui. Deixin l’exèrcit a les casernes, que juguin a soldats, es preparin per fer-ne i surtin pel món en missions de pau quan se’ls necessiti.

