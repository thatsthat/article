
Engreixar Orriols i AC                

És l’esquerra qui els omple el sarró de vots, en no voler parlar d’immigració                    

Aquest “ni parlar-ne” d’ahir al Congrés sona a quan deien: “Ni parlar d’independència sense haver parlat abans de quin país volem.” Com si ens toqués definir el país dels besnets! Excuses de mal pagador. Ara no volen ni tramitar la llei! No volen ni parlar-ne! No és que no vulguin delegar les competències, és que no volen ni parlar-ne! Per què? Perquè troben que els de Junts són racistes, com molt bé els diu Rufián. I què més són, Junts? Perquè pel raonament de  no delegar competències si Junts no defensa el mateix en aquella matèria, no delegaran res. Perquè si no ho deleguen ara que ho ha d’administrar el PSC, ja em diràs quan ho delegarien. Quina gran manera de demostrar l’autonomisme que un professa! No deleguem competències en què Junts no pensi el mateix que nosaltres. Posats a fer, podríem anar més enllà i en podríem retallar. Els Mossos, per exemple, que a més és un traspàs de la dreta i que també va ser una compravenda per vots. Bombers i emergències,  que així podríem mobilitzar l’exèrcit.  L’ensenyament, que així els pobres jutges no haurien de fer sentències per donar pel sac el català. Feu, feu, noietes i noiets, però heu de saber que cada vegada que repetiu que no voleu parlar de la delegació de competències d’immigració, el sarró d’Orriols i AC recull vots. Els hi envieu vosaltres. Sou vosaltres els qui engreixeu Aliança Catalana de vots i Orriols com a líder.

