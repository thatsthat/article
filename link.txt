
Tant si és com si no és                

La llanxa enfonsada pels EUA demostra que som al pou de la immoralitat                    

Vivim en l’exhibicionisme constant i som obligats espectadors de demostracions de força, imbecil·litat i estupidesa pensades per atemorir-nos, i sense reparar en despeses, ni en drets que es trepitgen, ni en res que s’hi assembli. La gran desfilada militar que varen presenciar en directe els mandataris xinesos, els russos, els nord-coreans i els de vint estats més de l’òrbita de Xi Jinping, estava en aquesta línia. Com també hi estava l’atac i l’enfonsament d’una llanxa al Carib per part dels nord-americans, que diuen que navegava plena de droga i de narcotraficants rumb als EUA. Diuen, diuen, diuen. Un dron, una explosió al mig del mar i nets de ventre, que diria l’àvia Neus. Trump i el seu govern llengotegen que ho faran tantes vegades com calgui. Veneçuela, per la seva part, ha sorprès i en lloc de dir-li de tot menys senyor, a Trump, diu que el que hem vist no és real. No ha enfonsat cap barca ni han mort onze tripulants. És fals. Un muntatge d’IA. El vídeo és un treball de laboratori. Si Trump diu la veritat, és gros, molt gros. Hem de viure preparats perquè el govern del país més poderós del món ens rebenti el cotxe o la casa o ens faci volar amb un dron supositori pel cul. Només necessiten decidir que formem part d’un GOIP (grup objectivament identificable de persones) que els amenaça. Si Trump menteix i és una pel·lícula que s’ha muntat, llavors pla estem cardats. Som al pou de la immoralitat, tant si és veritat com si no ho és.

