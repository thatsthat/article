
No les vigila la guilla                

Les negligents gallines de la tragèdia valenciana s’autoavaluaran                    

L’àvia Neus no ho recomanava, perquè en sabia les conseqüències. Precisament per això, per una vegada, per aquesta vegada, seria pertinent, oportú i pràctic posar la guilla a vigilar les gallines. Cap greu que en liquidés unes quantes de les que ni ponen ous, ni faran bon caldo. Però no serà així. Es veia a venir i ahir va tornar a posar-se de manifest en la vergonyosa sessió de les Corts valencianes. Aquestes gallines se n’han preocupat prou, que no les vigili la guilla. Tornaran a autoavaluar-se. Ells mateixos s’examinen a ells mateixos. Ells mateixos es posen les notes a ells mateixos. És la forma que tenen de passar una vegada i una altra la selectivitat. Al final la torrentada al País Valencià s’haurà endut vides humanes, cotxes, cases i negocis i haurà deixat al descobert, però intactes, els negligents. Mazón encara cavalca. I Sánchez també.  Mazón engegarà una comissió d’investigació a València i demana al govern central que també n’obri una a Madrid. Embolicar la troca i res més. Com han fet uns i altres des del primer dia. Relat, relat i relat! Res més. O sí! Ara organitzaran una superconselleria de reconstrucció a partir de la qual complicaran la vida a tots els afectats i damnificats i a partir de la qual faran l’agost una bona colla d’empreses. Com voleu que ningú es perdi el remenar la cua en la nova etapa? Sabeu la quantitat de diners que aniran cap a València? Ara la torrentada omplirà més d’una butxaca. No poden plegar.                
