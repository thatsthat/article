
Que no entri el vell                

És la fórmula de Clint Eastwood per mantenir-se com un gínjol als 95 anys                    

Clint Eastwood es cuida físicament des de molt jove, des de sempre. Però esta convençut que no ha sigut l’exercici el més important per arribar als 95 anys amb l’activitat física, mental i creativa amb què hi ha arribat, que no és poca. Tot hi ha ajudat, és clar, però l’actor assegura que va fer cas a un amic seu que deia que el secret era “no deixar entrar el vell”, i que és això el que el manté en forma als 95. No deixar entrar el vell i continuar actiu. Ho he trobat genial. Per simple i per senzill. N’estic segur, que és la clau. No deixar entrar el vell. Les formes per barrar-li el pas són múltiples i de tots colors. A mida de cada individu. Tinc amics que no han deixat entrar el vell jubilant-se el primer dia que han pogut, trencant amb totes les rutines que el treball imposava i generant quantitat de noves ocupacions en una agenda més plena que mai. Se centren en l’oci i el divertiment personal, i no paren quiets ni tenen un minut per a res. Van més de cul que quan treballaven. En tinc que retarden la jubilació tant com poden i treballen més que mai. El treball és la seva zona de confort i estan convençuts que si en surten els entrarà el vell a dins. No som pocs els que hem optat per les mitges tintes i continuem vinculats com la legislació ens permet, però molt al ritme que ens ve bé i triant les feines. Treballant, però al nostre ordre i concert, també fem taparada a l’entrada del vell. A Clint Eastwood li ha anat bé. Està com un gínjol.

