
Ja ho tenim, això!                

Som socis minoritaris en una empresa mixta per als autotraspassos                    

Si no es peta res més pel camí, el govern de Catalunya ja té una participació minoritària en una empresa estatal a la qual ara aniran “traspassant” infraestructures, personal i serveis d’altres empreses estatals. No sé si acabarà bé. No sé si n’hi havia necessitat. No sé si amb unes altres condicions polítiques entrarà en via morta. El que sé és que els socialistes espanyols, i per afegitó els catalans, han fet un bon negoci amb aquest autotraspàs perquè, com ja vaig dir dies enrere, no pot tenir cap altre nom. Si se li vol donar un nom complet amb la paraula traspàs; només és un autotraspàs. Ni un traspàs de competències, ni un traspàs integral, ni un traspàs de serveis. Qui mana, mana. Per això els sindicats van suspendre la vaga, perquè la nova empresa té majoria estatal. És possible que a aquesta nova empresa s’hi traspassin coses. No dic que no. Però això no és el traspàs de Rodalies, que és el que ERC havia posat com a condició per investir Illa. Fixeu-vos que ahir ja no se’n parlava tant, de traspàs de Rodalies. I de traspàs integral, ja ni en vàrem sentir parlar. Ara es parla de la creació de l’empresa mixta, perquè això sí que és cert. A poc a poc la culpa del mal funcionament serà compartit, però res més. Les decisions les prenen els que manen, i manen els que tenen la majoria, que a Rodalies de Catalunya continuarà sent l’Estat espanyol. Ja ho tenim, això! Això que dic. No el traspàs integral que varen anunciar i signar.

