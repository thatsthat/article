
A l’atac, però acatem                

“Acatar a l’atac” és acceptable si es prepara desobeir, però no va per aquí                    

Entenc el gest del retrat del rei espanyol amb fotos 1-O. Entenc proposar un On és Wally singular amb la bandera espanyola. Entenc el sentit de la sala de les regidores republicanes als morros del rei per mandat judicial. I entenc la pancarta amb Felip VI cap per avall a la plaça del Vi. Ho entenc tot i ho aplaudeixo tot. Amb les orelles, aplaudeixo. Inundem-ne el país! Com no ho he d’entendre, si sempre he sigut dels lliristes. Dels de ni un paper a terra. Dels de la revolta dels somriures. Dels de no increpar ni agredir ningú i no practicar cordons sanitaris a ideologies extremes amb representació. Entenc Lluc Salellas quan prova de posar-ho bonic i surt amb això que “acatem, però a l’atac”. Compro, compro... que fa dies que tenim el rebost buit. Però no ens posem magnífics! La realitat és que “a l’atac”, sí, però acatem. Tot ve del fet que acatem. Acatem i no desobeïm perquè vàrem institucionalitzar que era absurd desobeir per la simbologia com va desobeir Torra amb la pancarta. D’aquelles noces han vingut els confits de tots aquests anys, que diria l’àvia Neus. El fotut del cas és que els espanyolistes saben bé que només desobeirem fins a cert punt. Fins al punt que Lluc Salellas el gira i en fa poesia. Acatem a l’atac, diu. Jaume Veray (PP) posa el dit a la nafra.“Penjant el retrat del rei compleixen amb la llei i demostren que són independentistes de boqueta.” Acatar a l’atac és acceptable si es prepara desobeir, però no va per aquí.

