
Tu també, Tezanos?                

Això no s’aixeca ni des d’un Peugeot ni des d’un Hispano Suiza.                    

Ni el Centre d’Investigacions Sociològiques s’atreveix ja, amb el mar de fons que hi ha hagut fins ara, a dir que la posició de Sánchez s’entén i que els espanyols estan amb el segon govern més progressista de la història. Reconeix en el darrer baròmetre que les expectatives electorals del PSOE s’han enfonsat, encara que continua mantenint que seria el partit més votat (27%) enfront del 26,5% del PP, mig punt més. El rellevant de la cuina i la manipulació de Tezanos, aquesta vegada, és que entre un baròmetre i l’altre la diferència entre els dos partits majoritaris s’ha escurçat sis punts i mig, perquè al juny la diferència era de set punts. I encara resulta més rellevant constatar que la suma de la intenció de vot dels partits de la investidura ha caigut, entre aquest baròmetre de juliol i les darreres eleccions (juliol del 2023) sis punts. Del 51% que sumaven el juliol del 2023 al 45% d’ara, el baròmetre post Santos Cerdán, del juliol. Endemés del PSOE, també cau tota la tropa que el va acompanyar en la investidura. El forat que ha fet el secretari d’organització i negociador a Waterloo i a Brussel·les en la vida política espanyola és un senyor forat. Que el CIS també el reconegui (Tu també, Tezanos?) és un indicador més que realment l’esvoranc se’ls empassarà a tots. Això no s’aixeca ni des d’un Peugeot ni des d’un Hispano Suiza. I el pitjor és que Vox s’enfila com una carbassera, que era el que venien a evitar! Que savis!

