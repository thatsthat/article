
Cent nòmines més                

La llei de l’habitatge fa flaire de bunyol i en necessita un altre per fer-la complir                    

És un no parar. Regular, prohibir, perseguir i sancionar. Els suposats fills i nets del Maig del 68 han oblidat, entre altres coses, aquella màgica pintada del “Prohibit prohibir”. Ara viuen de prohibir a tort i a dret. En diuen regular. Si no és per naps, és per cols. Controlar-nos, renyar-nos, tocar-nos el crostó i la butxaca. Vinga a crear places de funcionaris, que la casa és gran, està poc endeutada i a la mamella encara se la pot munyir molt més. De fet, els Comuns en demanaven cent cinquanta, però de moment s’han entès amb el govern, ho han deixat en cent, i amb això ja s’obren a pactar els pressupostos del 2026 de la Generalitat de Catalunya. Es veu que la llei de l’habitatge que varen fer la saben tan esperada, desitjada i necessitada per la ciutadania que d’entrada ja han de fer un cos especial d’inspectors per ajudar a fer-la complir, obrir expedients i multar, multar i multar. Evidentment, no hi ha cap afany recaptatori i es veu que és un privilegi que siguem els primers de l’Estat a estar entortolligats per a un nou braç parapolicial. Es veu que l’èxit d’aquest nou corpus legal depenia precisament d’això, que hi hagués un cos especial per detectar i empebrar els ciutadans que els volen fer la guitza i que s’escaparien del control de l’administració. Tinc la sensació que no trigarem a tenir proves documentals que han fet un altre bunyol. Dos, vaja. La llei i el cos d’inspectors especialitzat que es necessita per fer-la complir.

