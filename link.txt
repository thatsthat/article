
Elogi del bon servei                

És llei de vida, però reca tancar ofertes de qualitat com la pastisseria Pujol                    

Si sou usuaris de l’N-141 Olot-Girona avui observareu, al pas per Bescanó, unes persianes abaixades que sempre veieu amunt. Llei de vida. La Josepa Pujol i en Pep Rossell, el matrimoni que ha gestionat tota una vida la pastisseria Pujol, s’han jubilat i han tancat. Va engegar l’avi i els contemplen 54 anys de bona feina i bon servei. Avui, precisament, en Pep en fa 65. En la nostra edició d’ahir, explicava que dels 230 pastissers artesans que hi havia a Girona en queden 70. Costa massa mantenir iniciatives com la seva basades en la qualitat del producte i en la qualitat del servei. Ja hi tornarem! Vindrà el dia que entendrem que s’han de recuperar, com s’han de recuperar tantes d’altres artesanies que deixem perdre. Quan les campanyes publicitàries eren planeres (i d’estructura A) va fer forat un missatge que no morirà mai. La feina ben feta no té fronteres, la feina mal feta no té futur. Gràcies, Josepa, Pep i Judit, pel bon servei i pel bon producte de tots aquests anys. Per sort, en aquest tram de l’N-141 no hem quedat orfes del tot. Peregrinem a l’Agroforn de Vilanna, uns quilòmetres més cap a Bonmatí, on amb la mateixa recepta de bon producte i bon servei l’Imma, les Carmes i la Nora donen vida els darrers anys a una fleca pastisseria que és un paradís per als que ens agrada disfrutar de l’esmorzar. Tots teniu, encara que no sigueu en aquest tram de l’N-141, uns Pujol i un Agroforn. Si no els heu trobat, busqueu-los. Hi són segur.                
