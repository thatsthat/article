
L’orella de Villarejo...                

...i Albares dient que “el català és una qüestió d’identitat nacional espanyola”                    

La Metsola, sentint Albares, s’havia de trencar el cul per poca cosa que conegui d’Espanya i dels espanyols i per poca cosa que conegui de Catalunya i els catalans. El ministre espanyol li deia que “el català és una qüestió d’identitat nacional espanyola” i la presidenta del Parlament Europeu se’l mirava amb tota la cara de qui està veient un be negre amb potes rosses. Tothom sap que Albares està obligat a fer escenificacions periòdiques per aguantar la parida aquella que ens varen voler fer creure que Junts cobraria per avançat i amb què no han parat mai de mastegar serradures. L’espectacle de dimecres a Brussel·les no serà res comparat amb els que podrem viure als jutjats patris ara que ja està plenament vigent la llei de dret a defensa que garanteix el dret a fer servir el català a qualsevol tribunal de tot l’Estat espanyol. Tal com ho sentiu! A Osca, a Sevilla, a Badajoz, a Almendralejo o a Garganta de los Montes tenim dret a usar el català en els actes de judici oral i estan obligats a posar-nos un traductor. Ni és una fake ni és un acudit, encara que ho sembli. És llei, amics! Tenim dret a ser jutjats en català a les Espanyes. Potser el policia Villarejo dient a la diputada Calvo que no podia posar-se un aparell de traducció a l’orella per tantes escoltes que havia fet a la seva vida preludia prou el circ que viurem. Passin i vegin les orelles de jutges i policies! No admeten auriculars ni orelleres de traducció al català!                
