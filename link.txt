
Linxament i mort civil                

Ja fa anys que l’àvia Neus em va explicar que agafes pols si vas a l’era                    

Els treballadors del diari no avalen la decisió de mantenir Saül Gordillo com a col·laborador. Dels 143 de la plantilla, un 41% van participar ahir en l’enquesta del comitè. Un 85% dels vots emesos són a favor de publicar la posició que deixi de col·laborar i així ho poden llegir a la plana 8 de l’edició en paper d’avui i a la portada del web. 60 vots emesos. 51 a favor que deixi d’escriure i 9 en contra. Agraeixo als companys l’exquisidesa de formes i la duresa del fons que ja sabien abans de la votació, que no compartia. Quin contrast amb el linxament rebut a les xarxes i que ni m’escalfa ni em refreda. Ja fa anys que l’àvia Neus em va explicar que agafes pols si vas a l’era. La decisió l’he de prendre jo. No em ve de nou. Fa anys que contracto i acomiado. He llogat feina a més de mil persones i n’he acomiadat tan poques com he pogut. Quan m’he vist obligat a liderar un ERO, he provat sempre de tancar acords i encara em dolen les poquíssimes vegades que no ho vaig aconseguir. Fins ara havien sigut partits, els que m’havien demanat el cap d’algun periodista. Ara m’ho demanen 51 companys i em fot molt quan he de dir que no als companys. Però atendre’ls és condemnar en Saül a la mort civil, i no ho faré. A la Marta Roqueta, que no vol escriure més al diari, vull agrair-li aquests anys i dir-li que té la porta oberta per tornar. I ho deixo aquí. Qui vulgui continuar amb el linxament no tindrà la mort civil que busca. Aquest no és país de lapidacions.                
