
Mentre hi hagi burros                

Pugen els “alts salaris” (22%) i els beneficis (25%) a la banca espanyola                    

El 2023 els “banquers” espanyols amb un “alt salari” van ser 51 més que el 2022, un 22%. “Alt salari” no és accepció tavernària ni interpretació subjectiva. És definició de l’autoritat bancària europea (EBA), que cada any fa un informe de la situació que inclou un fotimer de dades. Un “alt salari” és a partir del milió a l’any i fins als tretze, que és el que va cobrar el banquer (banquera, en aquest cas) que va cobrar més. No s’estan de res, que diria l’àvia Neus. Dels 128 “alts salaris” a Espanya el 2020 hem passat a 286 el 2023. Han crescut un 123%, augment que deixa clar que el 51% del 2023 no és un fet aïllat sinó un patró. Els 286 ocellots varen arreplegar 750 milions a l’any per als seus comptes particulars i varen fer que la banca espanyola capolés els rècords de benefici i el 2023 en sumés 26.000 milions. És un 25% més que el 2022, quan havia recollit 20.000 milions. Això inclou, tant se val, el famós impost especial a la banca, que els va representar 1.400 milions. Perquè s’acabin de situar, pensin que en els anteriors quinze anys (2008/2022) la banca espanyola havia guanyat 164.000 milions, una mitjana d’11.000 a l’any, i havia acomiadat 37.000 treballadors. Comparin amb el seu salari, la seva pensió, els guanys de la seva empresa i fins i tot les rendes dels seus lloguers turístics, i veuran que hi ha gent per la qual és Nadal tot l’any. O, com deia l’àvia Neus, si hi ha burros sempre hi haurà qui anirà a cavall.                
