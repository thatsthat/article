
Crec Ernest Maragall                

Tota la direcció d’ERC ho sap tot i no necessiten comissions de la veritat                    

Diu Ernest Maragall que Oriol Junqueras no necessita cap comissió de la veritat pel cas dels cartells de l’Alzheimer perquè té tota la història perfectament al cap. Jo me’l crec, a Ernest Maragall. Ni la necessita Oriol Junqueras, ni la necessiten Marta Rovira i Sergi Sabrià, ni alguns més dels que en la direcció d’ERC trescaven en temes de comunicació. Com estic segur que la tenen al cap altres dignataris del partit com el president Pere Aragonès, el comissari Sergi Sol o els exsecretaris Oriol Duran i Miquel Gamisans. Cap necessita una comissió de la veritat i tots tenen la història perfectament al cap. I no només pels cartells de falsa bandera de l’Alzheimer i els Maragall. Tots tenen perfectament al cap els detalls dels anys frenètics de la comunicació del partit. Només faltaria! Per ERC “els bojos anys vint” hauran sigut els d’aquest segle XXI, perquè se sentien realment ungits, realment designats per a una missió especial. La casa era gran. Ho expressava molt bé Joan Tardà en una entrevista el gener del 2020 amb Sara Muñoz a La República. Defensava la necessitat que el seu partit liderés l’hegemonia de l’independentisme perquè el moviment no parés de créixer. “Milers de catalans no saben que aviat votaran ERC”, deia Tardà. Així anaven. Ja veurem si la caixa es tanca aquest cap de setmana o queda oberta per d’aquí a 15 dies. Els que hi trafiquen i hi han traficat ho saben tot. Per això no ens ho expliquen.                
