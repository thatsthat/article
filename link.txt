
El quart en un mes                

Illa i Felip VI van amb helicòpter al ‘Juan Carlos I’ a mirar les regates                    

La pluja, que per més que la critiquem déu-n’hi-do el que sap ploure, els va fotre el dissabte al clatell. La festa de la Hispanitat va ser-ho a mitges. Cabra i legió sí, però l’alta tecnologia es va fer fotre. Ni avions, ni paracaigudistes als fanals, ni la bandera de colors esguerrats al cel de Madrid que havíem rigut els darrers anys. Gràcies a la pluja de dissabte s’ha fet una mica menys indecent el cap de setmana de militarisme i monarquia que havien organitzat. Illa no en feia prou amb anar a Madrid dissabte. Es va llançar a un quart refrigeri amb el rei espanyol diumenge al port de Barcelona. El vaixell almirall de l’armada, un portaaeronaus que va ser avarat per primer cop el 2008 i que es va entregar el 2010, ha aprofitat la copa Amèrica per recalar al Cap i Casal. Es diu, no podia ser d’altra manera, si és la nau capitana Juan Carlos I. Ahir, Felip VI i Salvador Illa hi varen anar en helicòpter, el varen visitar i varen contemplar des del vaixell les regates del dia de la copa Amèrica. Que ja em direu quina necessitat  en tenien... No les podien mirar des del mateix lloc que les miren tots els que tenen interès a mirar-les? Soc molt demagògic, sí. Però fa molta pena el nivell del que ens hem d’engargallar. Parlem d’un vaixell que va costar 40 milions d’euros. Que el va construir Navantia, una empresa pública que en perd 100 cada any. I el fan servir per anar a veure les regates d’una competició que amb sort ens en costarà 40 més.                
