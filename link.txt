
“«Su majastad»”                

Faltes d’ortografia al cel d’Abu Dhabi és la modernitat del règim del 78                    

Eren realment faltes d’ortografia el que els amics d’aquesta andròmina que la corona espanyola té aparcada a Abu Dhabi varen projectar al cel amb drons? Ja no tenen un Porcel que els revisi aquestes minúcies? No hi ha cap Cercas de nova generació que els faci aquest servei? La IA tampoc ho cobreix? A tot el que ja es permet la monarquia, hi pot afegir faltes d’ortografia, de picatge o del que fossin? El “muchas gracia” i el “feliz cumpleaño” sense les s finals són errors de vol baix, de vol gallinaci podríem dir. Però jo trobo de molta categoria el “majastad”. Pel que representa la “maja” en la llengua i el folklore castellà, en la columna vertebral de la raó de ser de la dinastia borbònica i en el subconscient de la toia que celebrava els 87 anys. La maja ho ha estat tot. I tot ha estat per la maja. A politòlegs i erudits els pot sembla massa senzill i poc científic com a explicació, però la devoció pel sotafaldilla i l’exhibicionisme faldiller és el que cohesiona i dona sentit a la monarquia borbònica. Res més. Des del primer dia. Ves que la posterma que va fugir ara fa ja quatre anys i mig no ho trobés poètic, que el titllessin de “majastat”. Es veu que el fill havia donat l’ordre que la festa fos discreta i ara interpreteu-ho com vulgueu. Tant pot voler dir que no en foten cas com que aquest és el concepte de discreció dels amics i amiguets i del mateix emèrit. Són les formes d’aquest Estat. Són més que faltes d’ortografia!                
