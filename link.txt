
No paris quieta, Geis!                

Té tants o més pebrots que recriminin fer ús del dret lingüístic com negar-lo                    

A la Gemma Geis la Universitat de Girona li va reconèixer el dret a fer l’examen d’estabilització de la seva plaça en català, bo i que al tribunal hi havien designat dos examinadors de fora d’aquí que no l’entenien, perquè es veu que això dona nivell a la universitat. Li varen reconèixer el dret, però li varen recriminar per partida doble que l’exigís, que té tants o més pebrots que negar-lo! Un catedràtic va trobar que la Geis es passava en la seva reivindicació perquè el traductor li va costar quatre mil euros, a la UdG. Sempre argumentar el cost, quan els va a favor! Un altre dels catedràtics es va plànyer que no ho fessin en una “llengua comuna” com per exemple l’anglès. Sempre la llengua comuna! L’important és entendre’s! En la seva pedanteria universitària va parlar de la llengua de Shakespeare, però perquè no es va atrevir a citar la que en realitat els posa a to, que és la llengua de Cervantes. No vull ni imaginar quanta guerra bruta s’hauria fet amb la Gemma Geis examinant-se a Girona en castellà. De Junts, consellera d’Universitats, vicealcaldessa de la ciutat i examinar-se en castellà a Girona, renunciant als seus drets lingüístics! La UdG, se suposa que ofesa, no ha escoltat el Síndic de Greuges i la Geis denuncia ara al Consell d’Europa! És el que toca, Geis! No paris quieta, que la causa no és menor ni personal! Disparen de tots cantons contra la llengua perquè és el cor de la nació. No paris quieta, Geis! Com a mínim en això!

