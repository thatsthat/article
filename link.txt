
En falten i sobren 3.000                

El primer problema del finançament singular tornarà a ser el laboral                    

Ara ja sabem els primers passos que s’hauran de fer si volen atendre la promesa mil vegades repetida que el govern complirà el que hi ha signat en el pacte PSC-ERC, que va permetre la investidura de Salvador Illa. Si l’Agència Tributària de Catalunya, que ara té unes 800 persones treballant, ha d’acabar recaptant tots els impostos, haurà de contractar més de 3.000 persones, perquè ara treballen a Catalunya per a l’Agencia Tributaria del Ministeri d’Hisenda unes 4.000 persones, segons les xifres que es varen remenar dimecres al Parlament. Vet aquí la dimensió de la primera tragèdia, perquè uns necessiten la gent i els altres es queden sense la feina, però parlem d’amos diferents i convenis diferents. Com ja va passar quan es va anunciar el possible traspàs de Rodalies (també pendent de pactes i promeses), ha fet via de surar el problema laboral. Encara que els espanyols traspassessin als catalans tota la unitat de producció, els sindicats ja varen dir al primer moment que tot estava per veure. Ara han tornat a fer el mateix. Els de Renfe volen tenir dret a no acceptar el traspàs, encara que es traspassi la feina, però els gestors tenen la sort que per a Rodalies no hi ha dates. En el cas de l’ATC i el Ministeri d’Hisenda és diferent, perquè ha començat el compte enrere. Aquest tipus de negociacions són mala peça al teler quan s’han de fer amb una espasa al clatell. I el calendari, en el pacte, està molt clar.                
