
Més serem, menys riurem                

El creixement embordeeix serveis o n’apuja el cost per a la classe mitjana                    

A l’àvia Neus sempre l’hi vaig sentir a dir a l’inrevés. Com més serem, més riurem, deia ella. Però cada dia en tinc més dubtes. Temo, com també deia ella, que de les rialles en vinguin ploralles. Expliquen que l’economia és un autèntic tro, sobretot si no en mirem la qualitat i comparem xifres amb la resta d’Europa. Es veu que liderem el creixement. No deixen d’arribar i arribar ciutadans que agafen milers i milers de llocs de treball que els autòctons no volem ocupar. Treballs manuals i físics al camp, a la construcció, al turisme, a la llar i a l’assistència social. Treballs sense cap especialització i retribuïts amb el salari mínim interprofessional, quan hi arriba i no és treball d’estranquis. Ens diuen que gràcies a ells cobrarem les pensions en el futur i res atura ara per ara un model desbocat. En un any, al Principat hem crescut en 104.598 habitants, un 1,3%. En som 8.162.079. Al País Valencià en som 5.467.242 i hem crescut un 2,3% el darrer any (108.866). A les Illes ja en som 1.251.086, un 1,01% més que fa un any perquè n’hem sumat 12.501. La pregunta que ningú vol contestar és quants d’aquests llocs de treball són rendibles i assumibles per al sistema a més de ser-ho per a les elits econòmiques. La majoria d’aquests llocs de treball no generen ingressos per als serveis públics, que s’embordeeixen o augmenten el cost i la pressió fiscal per a les classes mitjanes. O revisem a fons el sistema de creixement o com més serem, menys riurem.

