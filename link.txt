
2Cat i 3Cat ja li foten                

Ja criden “Llenya al mono!” de bon inici i amb caler públic a les dues bandes                    

“Llenya al mono!”, cridàvem anys enrere, i a continuació ens embrancàvem en èpiques, inútils i ridícules batalles que només tenien interès per a nosaltres mateixos i que només servien per a la regulació del flux de la pròpia adrenalina. 3Cat i 2Cat (o com se n’acabi dient del nou canal que també pagarem entre tots) no han esperat ni a la contractació de patums, ni als índexs d’audiència ni a les declaracions sonades d’algun convidat il·lustre, per fotre’s els plats pel cap. La història de l’audiovisual públic dels propers anys serà molt més gran que tot el que pugueu imaginar i molt més que el que jo sigui capaç de relatar. Penseu que ja foten llenya al mono des d’ara! No tenen aturador! Per no esperar, no han esperat ni que el nou canal iniciés la programació. Ni solament que la presentés. Se les foten pel nom. Les dues corporacions (RTVE i CCMA) van registrar la marca dimarts a l’oficina de patents i marques amb molt poques hores de diferència. El conseller de Presidència va dir dilluns en una entrevista que el nou canal es diria 2Cat i que engegaria per la Diada, i els va entrar la pressa i el pànic a tots. RTVE (que ens costa cada any més de mil milions d’euros) ho varen entrar al registre a les 12 del migdia. La CCMA (que ens costa cada any més de tres-cents milions d’euros) ho varen entrar a les 4 de la tarda. Llenya al mono! De bon inici i amb caler públic a les dues bandes.

