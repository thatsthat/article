
La feina que queda                

Illa dona la raó a ERC, han reescrit el pacte i més que el reescriuran                    

He trobat interessantíssima, molt barruda i fins tot genial la sortida del president Illa aquest dimecres al Parlament en la sessió de control al govern, molt centrada en l’acord de finançament anunciat aquest dilluns després de la comissió bilateral Estat-Generalitat. És la prova del nou que un cop l’han investit se’ls ha rifat a imatge i semblança de Pedro Sánchez, el gran especialista a rifar-se a qui l’investeix. Crec, fins i tot, que Illa millora el mestre i el supera. En l’episodi de dimecres al Parlament, el portaveu d’Esquerra, Josep Maria Jové, va acusar el president de “reformular i reescriure” el pacte que havien tancat a l’agost per fer-li costat en la investidura. Esquerra, que té revoltada la militància pel text presentat dilluns, no s’ha estat d’advertir i amenaçar. Li han dit que si no rectifica no tindrà el suport dels seus diputats per aprovar els pressupostos. “Ho tenien molt fàcil –ha dit Jové–, només havien de copiar l’acord de la investidura.” Ha tremolat Illa? Se l’ha vist espantat? Li heu detectat cap punt d’esglai? O, com a mínim, ha desmentit les percepcions dels republicans? Ha provat de convèncer algú que havien complert l’acord ni que fos en part? No senyor! Al contrari! Ha reconegut que tenien raó... i els ha girat el mitjó. “És veritat, vostè té raó, queda feina per fer. L’estem fent ja.” O sigui que sí i que anirà a més. Ha reformulat i reescrit el pacte de l’agost i més que el reescriurà i el reformularà.

