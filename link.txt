
Aquest 18 de juliol                

Jo, per mi que preparen una altra aixecada de camisa europea                    

Ves per on que a partir d’aquest any potser haurem de posar el 18 de juliol a la llista de dates a celebrar. El ministre espanyol que gestiona la cosa del català a Europa diu que mou la cua perquè els danesos el posin en l’ordre del dia de la propera reunió. El 18 de juliol! Que fort! Si va de veres, compartirem la celebració de l’alçament militar de les tropes feixistes de Franco, Mola, Sanjurjo, Millán Astray i companyia amb la proclamació del català com a llengua oficial a Europa (i és de suposar que el basc i el gallec). Dubto molt que el remenar la cua que exhibeixen vagi de veres, i sospito que preparen una altra aixecada de camisa per dir que, això sí, s’hi esforcen molt. O ho fan veure. Al cap i a la fi, més que dir-nos que convencen els danesos perquè ho posin en l’ordre del dia, ens haurien d’anar dient de quins estats tenen el sí, quins són els estats que encara no ho tenen clar i quins són els estats que estan arrapats al no. És molt patètic, tot plegat, tanta camàndula, tant relat i tantes garses per perdius. La darrera vegada, no ens havien dit que era el PP que feia força sobre els estats on governa la dreta? El 18 de juliol, tu! Ara mateix diria que si ha de ser el 18 de juliol serà només per tocar-nos els pebrots fins i tot amb això. Estic més amb la tesi que el 18 de juliol ja hagin saltat el ministre i el govern espanyol en pes i estiguem en la fase de recompte d’acords que hauran deixat pendents bo i que venien pagats per endavant!

