
‘Descobrir’ l’Olímpic                

La UEFA havia programat Champions al Camp Nou, i ara el Barça recula                    

Dos mesos després d’atabalar diàriament socis, aficionats i funcionaris públics amb la pantomima de si el Camp Nou estava a punt per obrir-se a 27.000 espectadors, mentre insinuaven que a l’Ajuntament no s’hi posaven massa bé, el club ha descobert ara que això eren 23.000 entrades menys que a Montjuïc i que no s’ho poden permetre. És ben cert que econòmicament és una bestiesa, perquè la caixa del Barça va tan excedida de teranyines que renunciar a aquestes entrades de més que els proporciona l’Estadi Olímpic és un despropòsit que se’ls veuria massa i un ridícul capital. Tant amb la Real Sociedad com amb el PSG han passat dels 50.000 espectadors. I per acabar-ho d’adobar els números de la temporada 2024/25, que acaben de presentar provisionalment, també tornen a ser una pena. Bo i totes les enginyeries comptables que s’activen, no aconsegueixen ni tancar amb guanys. De fet és irrellevant si perd quatre xavos o els guanya. L’economia del Barça sembla que només té remei en la imaginació delirant d’alguns. S’està tan lluny de generar el benefici que permeti tornar els més de dos mil milions de deute que resulta ben clar que estem, com diuen alguns entesos, en una economia de deute perpètua. Condemnats a treballar pels interessos i a refinançar i refinançar mentre els interessi i ens deixin. I després, al pou de les SA més vulgars i més mancades de valors.

