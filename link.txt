
La paella bruta PSOE                

El TC els recorda que ells tampoc exigien català als metges de les Illes                    

El Tribunal Constitucional espanyol ha ratificat que el coneixement del català no sigui un requisit per treballar a la sanitat pública de les Illes, tal com ja varen aprovar el govern de Vox i els populars tan bon punt es varen constituir. La raó per a l’aval? Que hi ha un dèficit de sanitaris! Com que és una regulació “només parcial” i que afecta “un servei concret”, el TC també creu que no es vulnera el dret ciutadà a ser tractats per l’administració amb les dues llengües cooficials a les Illes. Una cosa així com que si no et roben tot el que tens i només t’agafen el mòbil, no sigui robatori. O com que si no et piquen cada dia i només t’apallissen els dilluns, no sigui maltractament. Fins aquí el que ja era d’esperar quan una cinquantena de diputats del PSOE i Sumar varen presentar el recurs d’inconstitucionalitat al TC. Però els magistrats no n’han fet prou i als autors del recurs els han tirat per la cara els seus propis antecedents. Aquests confits venen d’aquelles noces, que deia l’àvia Neus. El TC recorda en la sentència que entre els anys 2021 i 2023, quan governava el PSOE de Francina Armengol amb el suport d’Unides Podem i Més per Mallorca, aquesta opció de no exigir el català per insuficiència de professionals sanitaris va ser “reiteradament utilitzada mitjançant successius informes dels serveis de salut autonòmica”. Una vegada més es certifica que el PSOE, en la defensa de la llengua catalana, és una paella bruta.

