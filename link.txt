
3cat. Vergonya contínua (II)                

108 milions de contingència no poden embrutir un benefici bonic i curricular                    

La nova classe cortesana no s’està mai de vendre fum. Segurament el fum (d’encenalls, diria l’àvia Neus) és allò que més els uneix i caracteritza. Fa goig, quan dones el primer cop d’ull als estats de comptes de 3Cat, veure que els dos darrers anys no perden diners. Molt bé, Rosa Romà! Tu sí que en saps! Ja era hora, una presidenta que hi posés seny econòmic i financer! En saben, sí, de voler fer veure garses per perdius. El 2023 el compte d’explotació dona un benefici de 3.365.821 euros. El 2024 hi torna. El compte d’explotació ara ja n’ensenya 5.311.464. L’ha fet créixer un 58% al segon any complert de presidir l’ens! Qualsevol diria que això promet si no fos pels auditors i la maleïda lletra petita, cinquanta planes més enrere de la memòria, allà on es necessiten ganes per arribar-hi. La corporació té obert des de fa més de 10 anys un conflicte amb l’Agència Tributària per les liquidacions d’IVA. Pugen un total de 108.504.702 euros que es poden haver de pagar qualsevol dia i dels quals no hi ha aprovisionat ni un euro. Per què? Per què aprovisionar contingències com exigeix la mínima prudència comptable? Ves a saber qui hi haurà quan caigui el ruixat, i ja obrirem el paraigua vostè i jo i els ciutadans tots, que som els que acabem obrint sempre els paraigües en els forats públics. Embrutar-li ara un benefici tan bonic i tan curricular per cent vuit milions de contingències de res? No s’ho mereix, la bona de la Rosa!

