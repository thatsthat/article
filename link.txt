
Que mussols, ministres!                

Bolaños i Marlaska ara fan fàstics de tractar amb delinqüents                    

Els ministres Bolaños i Marlaska són partidaris de no donar credibilitat a cap delinqüent. Ho sermonegen després de la declaració al Congrés de Mohamed Houli Chemlal, condemnat pels atemptats de Barcelona i Cambrils. Houli manté que el CNI sabia que l’imam de Ripoll i cap de la cèl·lula, Abdelbaki es-Satty, planejava un atemptat. Es veu que per ser ministre d’Espanya s’ha de ser mussol! Tens als morros l’imam Es-Satty, que el CNI va usar per a les seves martingales bo i que el sabia condemnat per tràfic de drogues, però surts amb la cançoneta de la credibilitat dels delinqüents. Tens als morros Manuel Andrés Puentes Saavedra, el delinqüent la confessió del qual va servir per portar Gonzalo Boye a judici per blanqueig de capitals i a Puentes Saavedra per sortir de la presó, però em surts amb la cançoneta de la credibilitat dels delinqüents. Tens organitzat, com totes les democràcies del món, un servei de protecció de testimonis per quan un delinqüent professional gira barretina i s’ofereix a declarar contra els grossos de la seva organització, però em surts amb la cançoneta de la credibilitat dels delinqüents. Per ministre de Trump, has de preparar contradeclaracions que moderin els focs que ell t’encén el dia abans. Per ministre d’Espanya, has d’estar disposat que Sánchez digui just el contrari del que et feia dir ahir i s’ha de ser mussol i dir que no veus el que tens davant dels morros quan no interessa.

