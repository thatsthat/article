
Pacte d’estat, diu?                

I una comissió bilateral per coordinar pactes d’estat i nacionals, no fa ‘pillo’?                    

El pare anava a apagar foc cada vegada que cremaven les Gavarres. Feien tallafocs lluny de les flames i protegien masos, pagesos i bestiar. Res més que això. Ni més, ni menys. Amb la democràcia, l’extinció es professionalitza. És una de tantes feines que paguem amb impostos. Fins ara que el fum ha estroncat les vacances de Sánchez, i que les estadístiques a Espanya s’han desbocat. Ara ens conviden a un gran pacte d’estat, que és la versió espanyola del que a Catalunya són els pactes nacionals. Són la versió gegant de la formació de comissions en petits comitès de l’organització social. Si no saps com estroncar la pressió d’un problema que és tot teu, organitzes una comissió, mareges una mica la perdiu i qui dies passa anys empeny. No sé vostès, però jo soc incapaç de fer la llista dels pactes d’estat i dels pactes nacionals que tenim pendents. És fonamental crear una conselleria per al seguiment i l’impuls dels pactes nacionals imprescindibles, i que han quedat encallats o no recordem. També toca un ministeri per al seguiment i l’impuls dels pactes d’estat imprescindibles i que han quedat encallats o no recordem. Tot quedaria més polit i endreçat amb una comissió multilateral (bilateral en el cas de Catalunya) entre les conselleries de pactes nacionals (o regionals) i el ministeri de pactes d’estat. Fa més pillo que el pacte d’estat per a la mitigació i adaptació de l’emergència climàtica de Sánchez. No trobeu?

