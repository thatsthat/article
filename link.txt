
Deixeu Paneque en pau                

La feina d’aquesta consellera no és dimitir per la misèria de Rodalies                    

Demanar la dimissió de Paneque pel desgavell de Rodalies és, literalment, sobreactuació, teatre de guinyol i putxinel·lis. Segons qui la demana és, fins i tot, desvergonyiment. Es podria fer un gran pacte de Rodalies per estalviar-se demanar dimissions i no martiritzar les orelles ciutadanes. Com a mínim per tres raons. Primera, perquè no dimiteix ningú per més que l’hi demanin. Segona, perquè en el cas de Rodalies hauríem d’haver vist tantes dimissions fa tant de temps, que no té sentit començar. I tercera, perquè hi hauria una promesa en l’univers Rodalies amb possibilitats que es complís. Prou espectacle. Deixin Paneque transparentar com s’ha compromès a fer. Marqueu-la, empenyeu-la, sigueu-li a sobre un dia i l’altre perquè ens expliqui totes les misèries que hem de saber, com aquesta que el 25% dels trens estan aturats. La feina d’aquesta consellera no és dimitir per la misèria de Rodalies. Ni la del comissionat Macias. Les feines són dues. Que ens expliquin la situació actual de les misèries. Al detall. Totes. Trens aturats. Trens que falten. Trams per desdoblar. Maquinistes. Conservadors. Estacions sense manteniment. Locals amb paneroles... Tot. Totes les misèries! I la segona feina, que especifiquin el dia a dia del Pla de Rodalies fins al 2030 i els 6.000 milions, i el posin a l’abast de tothom de manera senzilla i entenedora. I ho actualitzin cada mes. Si són incapaços de fer això, llavors que dimiteixin.

