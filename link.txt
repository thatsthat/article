
A veure avui...                

Reso perquè comenci la campanya electoral al Congrés i només duri 70 dies                    

Avui al Congrés dels Diputats tot serà pura comèdia, expliqui el que expliqui el president del govern i agafin l’actitud que agafin els partits que l’aguanten en el poder des de la moció de censura del 2018. La normativa electoral i el calendari de vacances d’estiu els tenen a tots lligats de mans i peus i amb la soga al coll. Difícil reaccionar en aquestes condicions! Cap de les setze conteses electorals legislatives que hi ha hagut durant la monarquia constitucionalista han sigut ni en agost ni en setembre. Agost, el mes de les vacances dels espanyols i de la plena ocupació turística, no permet una jornada electoral, i encara menys una campanya de vint dies. Ni els nois del Peugeot se les poden permetre! Les últimes, el 2023, després de la patacada autonòmica es va atrevir a convocar-les al juliol i va salvar els mobles. Convertir l’agost en electoral seria molt i molt de torero. Les eleccions han de ser a l’octubre, i això vol dir que no poden dissoldre les Corts fins cap a la meitat d’agost, entre el 10 i el 15, perquè la cinquantena de dies preceptius col·loquin les urnes als primers dies d’octubre. Aquest mes o cinc setmanes que queden es faran llargs com un dia sense pa. A veure avui quin to agafa la cosa, perquè això pot ser un autèntic drama. El que és clar és que avui al Congrés comença extraoficialment la campanya electoral per a les legislatives i que farem una gran sort si només dura 70 dies i posen les urnes a principi d’octubre.

