
Hi ha coses que sí                

La despesa espanyola en defensa ja ha pujat fins a 33.123 milions d’euros                    

Ni és veritat que els governs només enganyen, ni ho és que no compleixen les promeses. El 2014 Espanya va dir als europeus que en deu anys passaria del 0,93% del PIB que gastava en defensa al 2%, que és el que hi haurà gastat el 2025. Justa la fusta. Ha complert al mil·límetre. I no serà només aquest any. Aquests ja no fallen. A partir d’ara, cada any. I pujant. Com no fallen, i també pujant cada any, els interessos d’un deute etern que ja no es tornarà mai i que ja veurem si s’arribarà a reduir algun dia. Dels 22.693 milions en defensa que havia gastat Espanya el 2014, quan l’OTAN va acordar l’augment de tots els socis en la cimera de Gal·les, s’ha passat aquest 2025 a 33.123 milions. Ho ha certificat la mateixa OTAN. Han augmentat un 41% en una dècada (en canvi, els 364 milions del 2009 en prevenció d’incendis en van ser 175 el 2022). L’acord de Gal·les era de Mariano Rajoy i l’ha complert sense cap problema Pedro Sánchez. Vet aquí una altra característica en què el més semblant a un espanyol de dretes és un espanyol d’esquerres. A tots els embogeix la sacrosanta unitat de la pàtria i la devoció a l’exèrcit, bo i que fa segles que la pàtria només fa que dividir-se i dividir-se, i bo i que fa segles que l’exèrcit espanyol va de derrota en derrota i que només s’ha anotat victòries en la repressió dels mateixos espanyols. Però avui queda clar que hi ha coses que sí. Augmentar la despesa en defensa. Ho ha certificat l’OTAN.

