
Un Ridaura al Diverbeach                

A la platja de Sant Antoni, amb el got de cervesa en una mà, tapant-lo amb l’altra                    

Què fan 15.000 persones o més en una platja per acomiadar amb música l’estiu, quan just al moment del plat fort cauen gotes com pedres i el cel s’ennegreix? Com a covard que soc, la meva opció és córrer a sopluig dels edificis del passeig de Sant Antoni, però cap ni un del grup que hem vingut mostra símptomes d’optar per la fugida. L’Albert, la veu de Di-Versiones, que fa uns minuts que ha ocupat l’escenari, encoratja “els valents” a la sorra i convida la pluja a fugir. He de dissimular si no vull fer el ridícul. Opto per observar. Què fan els que m’envolten? Els que beuen, aguanten el got amb una mà i el tapen amb l’altra. Prioritzen que no se’ls aigualeixi la cervesa, ja es veu. Parelles s’abracen amb força i morregen com si no hi hagués demà o si com el que ve fos el diluvi i no tinguessin lloc a l’arca. Els que venen previsors de casa obren paraigües o es cobreixen amb capelines. Els grups es posen al cap tovalloles que tenien esteses a la sorra. Alguns ens netegem els vidres de les ulleres. Els dels balcons del passeig se’n foten i aposten quan serà la fugida d’Egipte. En general, el personal no s’immuta gaire, per no dir gens. Han vingut al Diverbeach i l’aigua no els farà fora. A la platja de Sant Antoni faran com els de Ridaura, que quan plou, la deixen caure. Merescut homenatge als 20 anys de l’orquestra de versions i als 11 anys de festa de tancament d’estiu. Al Diverbeach van fer un Ridaura. Quan plou, la deixen caure!

