
Trump els vol de la ceba                

Nomena pel broc gros la seva guàrdia de corps i no ho vesteix ni ho dissimula                    

No sé si algú pensava que Trump cridaria a govern monjos de Montserrat, germanes de la caritat, voluntaris d’Amnistia Internacional i algun embarcat amb Open Arms. Però, per les reaccions, ho sembla. Trump anuncia per al seu govern el bo i millor de casa seva. Anunci rere anunci, mitjans, xarxes i politologia diversa es posen les mans al cap. Ves quina novetat! Nomena gent que li sigui fidel! Gent que li sigui lleial! Gent dels seus! Gent de la ceba! De la seva ceba! Un multimilionari (Elon Musk) farà les retallades. Un processat per escàndols ètics i legals (Matt Gaetz) serà el fiscal general. Un antivacunes declarat (Robert F. Kennedy Jr) exercirà com a secretari de Salut. L’expolicia i creador de la política de separació de famílies (Tom Homan) serà el responsable de la frontera. La congressista Elise Stefanik, que acusa l’ONU d’antisemitisme cada moment, hi anirà com a ambaixadora dels Estats Units. Com a subdirector de polítiques del gabinet, hi col·loca Stephen Miller, un dels ideòlegs de la política migratòria. L’executiu petrolier i negacionista del canvi climàtic Chris Wright serà secretari d’Energia. A l’agència de protecció del Medi Ambient, hi posarà el congressista Lee Zeldin, contrari a la reincorporació a l’Acord de París. I espereu-vos! Trump fa el mateix que fa tothom quan arriba al poder. Nomena la seva guàrdia de corps. La gràcia és que ell no ho vesteix ni ho dissimula i li fot pel broc gros.                
