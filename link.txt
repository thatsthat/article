
Defensa, Casa Reial 2                

Diuen que transparenten, i la veritat oficial cada dia és més mentida podrida                    

Em refermo en una tessitura triple que avui no se sosté sobre cap dada concreta però de la qual ja escrivia abans de la trobada de la Haia amb el títol “OTAN, de 5%, sí” i que cada dia agafa més cos. És pura elucubració, ho reconec. Però basada, això sí, en quaranta anys d’observar la política i els polítics i escoltar-los. D’entrada, enfrontant-se tot sol a Trump (o fent-ho veure), Sánchez es fa perdonar una mica per tants i tants votants antiianquis com hi ha en el graner del PSOE. En segon lloc, i mentre pensem en la suposada batalla pel 5%, ens oblidem que el pressupost ja s’ha més que doblat i firmem un document que diu que tots els països han d’acabar en el 5%. Sabeu com acabarà això? Com el pressupost de la Casa Reial, repartit en mil llocs perquè no puguem acabar de saber mai del tot quant ens costa i per poder dir que ens costa entre vuit i nou milions d’euros i que la presidència de la República italiana (per posar un cas) és quasi trenta vegades més cara perquè el pressupost passa dels dos-cents milions. Així de mentida podrida és la veritat oficial. Cada dia més i més. Mentre Sánchez governi, el pressupost literalment de Defensa no serà superior al 2,1%, però no s’haurà de gratar massa per trobar fins al 5% en altres ministeris, empreses públiques i qualsevol pou administratiu que us pugueu imaginar. Fa anys que ho fan amb la Casa Reial i si ho han de fer amb Defensa, ho faran amb Defensa.

