
La CUP està estupenda                

La garbinejada els ha portat a marcar per qui poden treballar els militants                    

No recordo exactament quina exclamació i/o renec em va sortir de dins quan vaig saber que Benet Salellas defensaria Santos Cerdán. No importa. La decisió de l’advocat gironí tindrà més missa i més missaires que la invocació d’Artur Mas i la paperera de la història quan era diputat de la CUP. Ara ja no n’és i hem sabut que ni tan sols és militant de la garbinejada organització, que s’ha afanyat a publicitar-ho quan s’ha sabut de la nova clientela que entra al despatx d’en Benet. Però ens han dit més, els de la CUP ressetejada. Molt més! Diuen que si encara milités no el deixarien defensar Santos Cerdán. Li ho haurien exigit. Fotre!, que diria l’àvia Neus. Sí que els ha afectat la garbinada! Regeix només per als advocats de prestigi, això que no puguin defensar un dels altres? O també per als paletes, pintors, electricistes i fusters? No poden anar a fer una reparació a casa de segons qui? Com s’estableix qui és el qui no pot gaudir dels serveis professionals d’un militant de la CUP? És només que no pots captar-los els clients, o també has de dir que no si et venen a contractar? Els cambrers i d’altres que treballin cara al públic han de negar el servei a segons qui? Ni un got d’aigua fresca un dia d’agost a 40 graus a l’ombra? En els metges què preval? Militància CUP o jurament hipocràtic? I els periodistes? De què podem escriure si militem a la CUP? Està estupenda, la nova organització que anuncien! Estupenda de la vida!

