
Tres llestos i pròrroga                

Com era de suposar, ahir al Congrés hi vàrem veure un partit de costellada                    

Ja deia ahir que el que havia de passar al Congrés dels Diputats era comèdia, i ho va ser. I no va ser una bona comèdia. Cada vegada anem més justos de bons comediants en la política. El que vàrem veure i escoltar ahir s’assemblaria força al que els periodistes d’esports defineixen com un partit de costellada. Costellada general i per part de tots, és clar. Però a mi em reca molt més veure de costellada al Congrés dels Diputats els suposats progressistes (cada vegada em costa més escriure esquerres, es denominin ells com es denominin a si mateixos) i també em reca molt més veure de costellada els independentistes institucionals. El paper no era senzill, és veritat, però ni els uns ni els altres ni els de més enllà hi varen posar cap traça ni varen fer gota de gràcia. La primera pena la va fer el suposat paquet anticorrupció, que ni és paquet ni és anticorrupció, i a qui només molta ingenuïtat li pot donar crèdit. És literalment una presa de pèl. El temps per testimoni. Els “tres llestos” d’en Rufián i la “pròrroga” de Nogueras també tenen un deix de lamentables. De veritat és tot el que se’ls va ocórrer per sortir del pas? De veritat encara poden pensar a ERC que hi ha una possibilitat que la corrupció sigui cosa de “tres llestos” i que per “tres llestos” no s’ha de dimitir? I de veritat pensen a Junts que el partit és a la pròrroga? Que no ho saben, que segons el reglament la pròrroga és abans que els penals i els penals ja fa dies que es llancen?

