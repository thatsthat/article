
Com i quan tanca un diari                

La premsa en paper privada fa mutis a poc a poc en petita i continuada sagnia                    

Mentre als mitjans públics, les institucions hi destinen cabassats (RTVE el 2024 ja ens costa a la ratlla de mil dos-cents milions, 1.194.758.240 euros), la premsa en paper i privada farà mutis a poc a poc en una petita i continuada sagnia de productes que provaran de mantenir-se vius en la selva digital. Miraran de fer-ho amb tanta discreció i tant silenci mediàtic, que a vegades els que hi perdran el lloc de treball no ho sabran fins al dia abans, quan hagin acabat la darrera jornada de feina. És el cas de Superdeporte, esportiu del País Valencià que divendres 11 va treure el darrer número imprès després de trenta-dos anys. Nascut el 1993, l’editava Prensa Ibérica. Del 2020 al 2023, els darrers quatre anys que coneixem les memòries, Superdeporte havia perdut una mitjana de 332.006 euros l’any, 228.173 el darrer. Veurem què més ve ara i seguirem amb atenció les decisions del grup, que té quatre diaris a Catalunya, tots ells en pèrdues els quatre últims anys. Diari de Girona, una mitjana de 273.666 euros l’any, 247.970 euros el darrer. Regió 7, una mitjana de 449.379 euros l’any, 431.745 el darrer. Sport, una mitjana de 1.792.086 euros l’any, 944.436 el darrer. I El Periódico, una mitjana de 5.640.430 euros l’any, 3.789.900 el darrer. Sumeu i multipliqueu. Els quatre diaris, en quatre anys, hi han deixat 32.606.244 euros. Generalitat i Ajuntament hi han aportat, entre subvenció i publicitat, 22.282.037 euros. Com deia l’àvia Neus, qui té duros fuma puros!

