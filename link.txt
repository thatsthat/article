
Ja em bloco jo                

El primer ministre francès va a votació i l’espanyol diu que no el bloca ni Déu                    

Els sindicats francesos van forts i s’hi senten, i tenen convocada per al dia 10 vaga “per blocar-ho tot”. Veurem si són les armilles grogues corregides i augmentades, com sembla, o agafa una altra pinta. En qualsevol cas, el primer ministre François Bayrou ha decidit que no passarà pel viacrucis que li proposen, i que blocar-se per blocar-se al mateix temps que li ho bloquen tot, ja és capaç de blocar-se ell mateix. Ha convocat un vot de confiança a l’Assemblea per dos dies abans, bo i que el té perdut i que només és una escenificació. Parers per a tots els gustos. Que si un suïcidi. Que si un tret al peu. Que si el final de la legislatura. Que si l’última oportunitat de salvar el règim. Que si l’empenta definitiva a la ultradreta del FN. A Espanya, en canvi, ningú fa el pas o ningú fa el pas definitiu per ara. Ni dimissió. Ni vot de confiança. Ni moció de censura. Ni pressupostos. Només tímids intents no sabem gaire bé de què, fora de temps i passats de rosca. Illa va moure fitxa la setmana passada amb allò que havia de ser l’any de l’aplicació definitiva de l’amnistia. (Que llarg m’ho fieu, senyor!). I ahir es va veure amb Puigdemont a Brussel·les. Mira que bé! Després de tots aquests anys! Van xerrar una hora i mitja i cadascú va fer una piulada prou ensucrada. Tot plegat, perquè Sánchez no hagi de dir “ja em bloco jo”, com Bayrou, i pugui dir el que li agrada més: “A mi no em bloca ni Déu.” Aneu prenent notes dels fets postvacances. Manaran els fets, no les paraules.

