
3Cat, vergonya contínua (III)                

Al febrer els varen afegir 71 milions i n’han necessitat 23 més per al 2024                    

En un capítol anterior d’El voraviu (dijous 29 de maig) vàrem veure com de car és el cost mitjà anual (83.626 €) de cadascun dels treballadors de la Corpo (2.487) i el que seria de la resta d’operadors del sector, si volguessin competir salarialment amb els que xuclen de la mamella pública. També en un capítol anterior (divendres 30 de maig) vàrem veure com no es preveu res enlloc dels estats comptables, per unes possibles contingències per la liquidació d’IVA amb Hisenda que pugen per sobre dels 100 milions d’euros (108.504.702 €) i que estan en litigi. És un dels encanteris de l’enginyeria financera de Rosa Romà, que permet donar així un resultat d’explotació positiu (5.311.464 €) i millor que el 2023 (3.365.821 €). És clar que també ajuda a fer-nos veure garses per perdius l’aportació de diner públic. Al febrer presentaven un nou contracte programa que fixava per al 2024 un total de 336,3 milions d’euros en lloc dels 265,3 milions previstos inicialment. Tampoc n’han fet prou amb aquests 71 de més, i la carbassera se’ls ha tornat a enfilar fins als 359,7 milions d’euros. De febrer a desembre, 23 milions d’euros més, que se sumen als 71 del febrer. Han esquitxat des de quatre conselleries (Presidència, Cultura, Educació i Empresa) i al final han presentat una memòria amb la qual la Rosa Romà triomfa dient-nos que el seu 3Cat guanya 5 milions. Quasi 2 més que el 2023. Això és fer un relat! Sí, senyora!

