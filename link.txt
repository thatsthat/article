
L’honor del PSOE                

El reclamen els condemnats per terrorisme i protectors de la X del GAL                    

Les declaracions i ocurrències de Felipe González a la ràdio matinal immediatament després de la decisió del TC sobre la constitucionalitat de l’amnistia traurien molt bona nota (excel·lent) en un concurs televisiu de bajanades i gerros xinesos patètics. Però aquesta vegada no se li pot donar la matrícula d’honor. Aquesta vegada els exministres i ex alts càrrecs socialistes l’han superat de llarg. No sé si és sentit de l’humor, ironia fina, sarcasme pur o fotre’s del mort i de qui el vetlla, però la matrícula aquesta vegada la mereixen els que han signat el manifest en què demanen que Sánchez plegui per restituir “l’honor al PSOE”. L’honor del PSOE, amics! És fort! La matrícula no és pel que escriuen i el que reclamen. És molt semblant, per no dir igual, al que barboteja Felipe González i sermonegen i proclamen el Partit Popular i Vox. La matrícula és perquè han deixat signar a José Barrionuevo i Rafael Vera. Aquest és l’honor del PSOE! És l’honor de dos condemnats per terrorisme als seus propis i reconeguts tribunals. Condemnats a deu anys, però indultats després de tres mesos a la presó perquè poguessin passar a casa el Nadal del 1998. Vet aquí el que reclamen quan reclamen l’honor del PSOE, i el seu gran honor és haver fet taparada per impedir conèixer la X dels GAL i protegir-la malgrat els 27 assassinats comesos, a banda de tortures, segrestos i malversació de fons públics. Tot un honor, senyors, l’honor del PSOE!

