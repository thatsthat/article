
Ja som a la tardor                

Es fa difícil fer prediccions. Pot ser blanc o negre o tot el contrari                    

La tardor política comença un mes abans que l’astronòmica i arriba amb tantes o més incerteses que la meteorològica, trasbalsada brutalment, com les altres estacions, pel cobejat canvi climàtic. En l’hemisferi nord, l’astronòmica comença en l’equinocci de tardor entre el 22 i el 23 de setembre, i acaba amb el solstici d’hivern, pels volts del 21 de desembre. La tardor política comença avui. Aquest any que l’agost tanca en diumenge, hi ha qui ho allarga fins dilluns i fan coincidir setmana, mes i tardor. Però el curs polític hi entra avui, a la tardor. I promet. Serà distret, poseu-hi la mà al foc. Es fa difícil fer prediccions. Pot ser blanc o negre o tot el contrari. Vejam els indicis. Sánchez diu que aguanta fins al 2027, però potser ho deixa estar si no aprova pressupostos i vistes les ganes que li tenen l’alta judicatura, part del seu partit i l’oposició. Feijóo no està per una moció de censura, però potser la planteja si troba un candidat que vingui només per convocar eleccions i recull vots a Podemos, Junts o de trànsfugues socialistes. Junqueras diu que els socialistes estan molt lluny de tenir els acords vells prou travats per posar-se a parlar-ne de nous, però una simple pega dolça li pot fer girar la barretina i votar pressupostos. I Puigdemont ho va dir tan clar a Prada que no deixa dubte. “Potser a la tardor passaran coses que no han passat fins ara, ja hem donat prou temps.” Tant poden ser naps com cols, ja ho veuen. Ja som a la tardor.

