
Govern de bou i mula                

A veure si el que diuen les enquestes és que giren un full equivocat                    

La meva enquesta personal, constant i totalment acientífica, revela situacions molt més extremes que les que han alarmat el personal per la cuina que ha publicat La Vanguardia. O la gent amb qui parlo té la llengua llarga, o l’enquesta que ja acostava Orriols i AC als vint diputats encara quedarà prou curta. Les proporcions que reculls si fas xerrar el personal en petit comitè són pla més bèsties que els 10/12 que els donaven fins ara, i també que la vintena que ja els han adjudicat els del conde de Godó (19, diuen). Orriols i AC s’enfilaran com una carbassera en les primeres eleccions que es convoquin i hi participin. Però passaran moltes més coses que trasbalsaran els cenacles de la saviesa i la correcció política, i que vindran a demostrar que no es gira full amb tanta facilitat ni s’arriba a la dita normalitat com es fon un glaçó al sol un migdia d’estiu. No sabem quines ni quin dia es convocaran, però a més d’AC també és cavall guanyador que els socialistes no es faran tantes il·lusions com es feien des que van guanyar les últimes, i ja veurem si repeteixen com els més votats. A Esquerra encara li ve una bona purga; Comuns i CUP tindran treballs a no quedar testimonials, i Junts, una vegada més, no quedarà tan baquetejat com li pronostiquen. Al pessebre resultant no s’hi trobarà ni la mare de Déu, ni el nen Jesús, ni sant Josep. No hi trobarem ni el caganer. I sort en tindrem si fan govern el bou i la mula.

