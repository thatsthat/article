
Tardà i Richard Gere                

No ser exclusivament independentista vol dir fer molt la pilota als socialistes                    

Aquests dies de Cap d’Any i entrada de l’any nou ERC ja ha fet pujar al cel els primers senyals de fum que indiquen cap a on dirigiran les fletxes el nou curs polític. Joan Tardà, flamant conseller nacional més votat, i Elisenda Alamany, també flamant secretària general, han estat els encarregats de fer fum i orientar-lo. Ni el canvi de junta directiva ni el canvi d’any han fet canviar, de moment, el llenguatge. Mateixes formes enrevessades. Mateixos paranys semàntics. Mateixos dobles sentits. Com diria l’àvia Neus, continuen amb la mania que et venen cols quan porten un cistell ple de naps i han plomat les garses que et volen vendre perquè sigui més senzill fer-les passar per perdius. Quan Tardà diu que han de deixar de ser un partit exclusivament independentista fa de Richard Gere a Pretty woman, però no ho mana als dependents ni ho exigeix per Julia Roberts. Deixar de ser un partit exclusivament independentista vol dir passar a ser un partit que faci tant com pugui la pilota als socialistes. “Feu-li molt la pilota”, deia Gere. Doncs això diu Tardà quan vol deixar de ser exclusivament independentista. Vol fer molt la pilota als socialistes. Traduir Alamany pot semblar més complicat en un primer moment, però no ho és gens. Diu que per ells no quedarà que Illa i Sánchez esgotin la legislatura i que tan bon punt trobin una manera que no faci gaire lleig s’incorporaran al govern de Collboni, tal com ja volia fer abans de tanta moguda.                
