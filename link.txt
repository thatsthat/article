
Per força els pengen!                

Hem de girar la truita d’una vegada en el cas de Sixena. Que s’ho enduguin!                    

Reconec que els temes d’art no són el meu fort, però al diari estem molt al dia, perquè tenim una primera espasa periodística com la Maria Palau que sabem que el que explica va a missa, que deia l’àvia Neus, i que aquests darrers dies fa posar els pèls de punta. Que si la Generalitat no vol escriure en les actes de les reunions el parer expressat pels tècnics. Que si el Codi Penal deixa ben clar en l’article 323 que és delicte no protegir el patrimoni i causar-hi danys. Que si el president popular d’Aragó, tan pinxo de barri com Lambán, surt a dir que ho farem “per gust o per força”. Per força els pengen, com també deia l’àvia Neus, i aquesta és la seva aspiració, que ens pengin per força. Ja ho vaig escriure fa uns dies, però hi torno perquè han anunciat que avui ho reclamarien. Que s’ho enduguin! Que s’ho enduguin i no emprenyin més! Sé que no toca i que els que hi entenen estan per la defensa numantina, però insisteixo que s’ho enduguin. Insisteixo que els obrim les portes del MNAC, que desmuntin, que traslladin i que remuntin on vulguin remuntar, que ho guardin ben embalat o que s’ho confitin. Organitzem-nos per defensar els que acusaran de desobediència i preparem-nos per acusar-los a ells del delicte previst en el 323 i de tots de què se’ls pugui acusar. Hem de girar la truita d’una vegada. Que s’ho enduguin! Si saben com fer-ho sense malmenar res, si troben qui ho perpetri i si troben asseguradora!

