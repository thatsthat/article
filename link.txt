
Que bé, que deixi X!                

Periodisme i xarxes socials d’avui són negociats diferents                    

The Guardian ha deixat la xarxa X, abans dita Twitter, perquè creu que és “tòxica” i que els recursos que hi destinava per promocionar-se poden ser-li mes profitosos en altres destinacions. Han mort a la xarxa de Musk. Amb la decisió de The Guardian, el periodisme guanya una batalla. Petita, si voleu. Una escaramussa. Un cop d’efecte. Una emboscada. Queda molta guerra, però en girar The Guardian l’esquena a X, el periodisme hi ha guanyat. No només perquè sigui X i perquè sigui Elon Musk. Avui per avui, tal com estan plantejades les grans xarxes socials, tot el que sigui allunyar-se’n, marcar-hi distàncies, diferenciar-se’n i deixar clar que som negociats diferents, és bo per al periodisme. Sigui per distribució digital de la informació, sigui per la distribució més convencional en paper o audiovisual, el periodisme ha de marcar distàncies amb les xarxes. No tenen res a veure amb el periodisme, tal com estan configurades avui en dia. Són difusió, són entreteniment, són un gran invent i són l’hòstia en bicicleta, però són, totes, i no només X i Elon Musk, l’antítesi del periodisme, un torpede a la línia de flotació de la llibertat d’expressió, encara que sembli justament al contrari. Als mitjans convencionals els hem vist abusar del poder mil vegades... i així ens ha anat! Les xarxes estan concebudes com un abús de poder i ho són en si mateixes. Com més seguidors tingui la iniciativa, més bé anirem!                
