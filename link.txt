
Puigdemont no tornarà                

Ho processo amb ràbia, al mateix temps que creen la ficció que podrà tornar                    

Dia que passa, dia que processo amb més dolor, ràbia i constatació de com d’ampla és la misèria intel·lectual que ens envolta, que el meu amic Puigdi no tornarà, que el president Puigdemont no tornarà. Ara, no. No podrà tornar. No el deixaran tornar. Ho processo al mateix temps que acceleren la creació de la ficció que podrà. Mires qui la crea i sabràs que no serà. La intel·lectualitat orgànica de l’unionisme i l’unionisme emmascarat (Josep Ramoneda, Ernesto Ekaizer, el mateix president Illa) aplaudeixen amb les orelles des de la foto de Brussel·les la suposada normalitat que representa l’encaixada de mans sense banderes i a 1.200 kilòmetres d’aquí. S’atreveixen a predicar (Ramoneda) que la normalitat serà total quan torni, i fins i tot s’atreveixen a posar data, el primer trimestre del 2026 (Ekaizer). No era més sincer el Pedro Sánchez que en campanya prometia portar Puigdemont davant dels jutges espanyols que l’Illa que diu que mentre no pugui tornar amb llibertat no hi haurà normalitat? Voldria equivocar-me. No soc de missa, però tinc un ciri permanent a Sant Martí, Santa Maria i Sant Narcís, patrons de Calonge, Amer i Girona. És per contrarestar els apòstols de la normalitat que la prediquen nit i dia i en veuen en l’anormalitat, en la paranormalitat i en la subnormalitat i tot. El president no tornarà perquè mai podrà tornar en llibertat, perquè l’Estat espanyol no s’ho vol permetre. Només si som independents podrà tornar.

