
Com hibridarà el 3Cat                

Tothom hi ha estalviat, però aquí ens hi farem rucs, no rics. Apostem?                    

Comitè d’empresa i comitè professional i direcció de la Corporació Catalana de Mitjans Audiovisuals han marxat de vacances amb nova batalla plantejada que acabarà, com totes les batalles allà, generant més pèrdues, més deutes i més contingències de futur. La direcció parla de “la transformació més ambiciosa”. Els treballadors, del “dret a la informació”. Paga, que és gata. Els punts de partida del debat que plantegen les parts no porten enlloc més. Sobretot perquè, com diria l’àvia Neus, torna a ser el cas clar que dos jugaven i el tercer va rebre. Rebran les nostres butxaques, que són les úniques que no tenen ni veu ni vot ni són part directament interessada. Tots els que hi ha al voltant de la taula s’hi juguen feina, salari i posició social. Què pot sortir malament? Segurament hibridaran. Segurament el nou 3/24 semblarà una ràdio unes hores al dia. Segurament Catalunya Informació sonarà a estones com una tele. Segurament tindran un setembre laboralment mogut, però arribarà la calma amb la tardor. Quant ens costarà? Aneu a saber! S’han vist moltes hibridacions aquests darrers anys. Des de la crisi del 2008 fins ara s’han hibridat cotxes, distribuïdores a l’engròs, distribuïdores al detall, mitjans de comunicació, instal·lacions industrials i petits tallers artesanals. Tothom hi ha estalviat i molts s’han reajustat i s’han salvat. Però amb la hibridació del 3Catinfo ens hi farem rucs, no rics. Els contribuents, vull dir. Apostem?

