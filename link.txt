
Ja ho tenim, això!                

Immigració i Rodalies, cordes del PSOE amb què es pengen Junts i ERC                    

Quanta raó tenia Zapatero quan va dir al congrés dels socialistes andalusos (on més boques tenen per alimentar) que no patissin, que hi ha corda fins al 2027. Junqueras ha aconseguit Rodalies. Puigdemont ha aconseguit immigració. Sánchez ha aconseguit més temps al comandament i ha ambientat de nou l’espanyolisme més recalcitrant. Tornarà a tenir-lo entretingut amb accions catalanofòbiques en va, perquè al final no tindrem ni traspàs integral de Rodalies ni traspàs integral d’immigració. Si visquéssim en un món on els acords tinguessin algun valor, el catalanisme podria estar content i l’espanyolisme, emprenyat, com sembla que estan majoritàriament els uns i els altres si fem cas dels mitjans i les xarxes. Però el que ens venen i el que volen que ens posi feliços no és la realitat. Són ombres xineses. Ni el traspàs integral de Rodalies ni el traspàs integral d’immigració arribaran gaire mes enllà que on som ara. Res. Foc d’encenalls. Declaracions de voluntat. Paper mullat. Només s’han de veure les primeres reaccions mes enllà de l’Ebre. La dreta. L’esquerra. La policia. La Guàrdia Civil. La judicatura. El constitucionalisme. La Bíblia en vers. Immigració i Rodalies són cordes del PSOE amb què s’han penjat Junts i ERC. Això no té recorregut. O millor dit, té tant de recorregut que hi ha milers de pedres en què ensopegar i quedar-s’hi. Cosa semblant al català a Europa i l’amnistia. Tothom compleix, però està per fer.

