
No és frustració                

És ràbia i mala llet, el que desplaça els ciutadans als extrems, conseller                    

La pujada d’Aliança Catalana, conseller Dalmau, no la propicia ni la “frustració” del procés ni els vents internacionals que bufen dreta. S’ho pot treure del cap i posar als peus, que li diria l’àvia Neus. No s’enganyi, conseller. Han sigut vostès, entre d’altres, els qui han fet de l’abraçada a Orriols, paraules. Té molta raó, conseller, quan diu que s’ha desplaçat ciutadans centrats cap a posicions extremes, però no els hi ha desplaçat “la frustració” del procés. La gent del procés no estan frustrats, perquè ja venien curats d’espants i saben des del 1714 el pa que s’hi dona. S’han desplaçat a posicions extremes, sí, i els hi ha desplaçat el 155 que ens varen aplicar, la repressió política, la repressió policial i la repressió judicial. Els hi ha desplaçat que havien predicat que en absència de violència es podia parlar de tot, i ha resultat que no, que només es pot parlar del que vostès volen, i que vostès no volen parlar ni de república ni d’independència. Això és el que ha desplaçat als extrems, conseller Dalmau, ciutadans centrats. Aquests ciutadans ja han passat per l’abstenció unes quantes vegades en recents conteses electorals, i ara se sumaran a la candidata Orriols, i mentrestant vostès van dient que giren full i normalitzen. És la ràbia i la mala llet continguda des de les estomacades de l’1-O, conseller, el que porta persones centrades a posicions extremes. Ràbia i mala llet, conseller. No es confongui. Ni confongui. No és frustració.

