
Fiscal còmic i caspós                

Els de Sánchez engeguen el 2025 amb prou traça per arrossegar-lo al femer                    

El cas del fiscal general de l’estat es va impregnant de comicitat i caspa, les dues característiques bàsiques dels múltiples “conflictes polítics” que han florit en el règim del 78 i que, de manera directa o indirecta, han influït en la caiguda en desgràcia de presidents del govern espanyol, com Felipe o Rajoy. Ara resulta que Álvaro García Ortiz no va netejar el mòbil de missatges compromesos. Directament el que va fer va ser canviar el mòbil. Devia pensar en allò del gos i la ràbia. Una setmana després de la imputació va canviar d’aparell i va entregar a la Guàrdia Civil el dispositiu nou, el que no tenia cap missatge comprometedor. És per això, perquè era nou, que la Guàrdia Civil el va trobar net com una patena. Lleig, molt lleig. Se suposa que ho hem d’entendre des d’una lògica estratègia de defensa, però és còmic i caspós. Molt còmic i molt caspós. Un bon joc de taula per a aquest 2025 serà portar una classificació per veure qui arrossega el president del govern espanyol amb més força i amb més decisió cap al femer. Ara mateix, qui triaríem? La UCO? Els jutges instructors? El Partit Popular? Les associacions conservadores de la magistratura? Els sindicats ultradretans de les forces de l’ordre? El fiscal general? L’esposa de Sánchez? El seu germà? García Page i els gerros xinesos del PSOE? Els partits del suport a la investidura? El mateix Sánchez? El joc està més que servit. El difícil és optar per un jugador. Són tots tan entranyables!                
