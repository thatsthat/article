
A veure si endevinen                

Diuen que deixaran de discriminar-lo i ja no en retallen 15 al mes, ara són 17                    

Quan feia el xafarder, que era sovint, l’àvia Neus tallava l’aixeta en preguntar-li detalls dels protagonistes. “Es diu el pecat, però no el pecador”, assegurava contundent. I fins aquí havíem arribat. Encara que no té sentit des de l’ortodòxia periodística, jo avui els faré el mateix. Dic pecats, però no pecadors. En un país occidental hi havia una vegada un diari (A) que venia X exemplars i un altre (B) que en venia el 15% menys. Va entrar un nou govern que va durar 23 mesos i que a A li va contractar 155 planes de publicitat institucional i a B, 501. Quinze planes més per mes a B que a A. Com que el govern no va contestar a A ni ase ni bèstia durant 18 mesos del perquè de la discriminació, A va portar el govern als tribunals. Un govern nou diligentment va contactar amb A per dir-li que allò que li havia fet l’anterior govern era més aviat lleig, i sobretot que durant divuit mesos de queixa formal no els contestessin ni ase ni bèstia. Venien disposats a corregir-ho, van dir. Quan el segon govern duia un any al poder, A va fer sumes i restes. En aquells dotze mesos no hi havien posat quinze pàgines de més cada mes, al diari B, sinó disset. I en un diari C del 50% menys d’exemplars i en un D del 65% menys, ja els havien posat les mateixes planes que a A. Quin és el país occidental? Qui presidia el primer govern? Qui presidia el segon? Quin és el diari A? Quin és el B? Quin és el C? Quin és el D? Ho endevinen? Sí? Clissen pecats i pecadors, veritat?

