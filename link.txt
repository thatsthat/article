
La carona de Sánchez                

Després de les rates, ja abandonen el vaixell ratinyols com Javier Cercas                    

En ciclisme rodaríem en la darrera etapa. En futbol hauríem acabat la pròrroga i ens prepararíem per al llançament de penals. A MotoGP i fórmula 1 entraríem en la darrera volta. En tennis hauríem forçat el tie-break en el cinquè set. I en boxa, arribats dempeus a la fi dels assalts programats, els jutges estarien fent el recompte dels punts de cada assalt. Però això és política, i ens volen fer creure que no passa res, que aquest mes es complirà l’equador de la legislatura i que les condicions ambientals donen per arribar fins al final: juliol 2027. Els que hem vist la carona que fa Pedro Sánchez en les darreres aparicions sabem que això no és així, i en fem prou per entendre que se sap a un pas de l’estimball. Les darreres carones públiques del president del govern espanyol ho diuen tot. Com ho diu tot l’emprenyada de Salvador Illa amb Alejandro Fernández ahir al Parlament, i com ho diu tot que després que les rates (Felipe, Page i una cinquantena d’exministres i ex alts càrrecs) hagin abandonat el vaixell, en comencin a desembarcar ratinyols com Javier Cercas. Ratinyols que criden a la deserció limitada. Només que desertin del líder. Del poder no, del líder. Sanchisme sense Sánchez es la nova màxima si la diversitat de socis ho accepten. El problema del ratinyol Cercas i la seva crida a la democràcia és que no hi vol Junts, a l’equació, i sense Junts a l’equació no hi ha investidura possible. Com era allò? Tic-tac, tic-tac?

