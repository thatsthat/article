
El 3% era barat                

Cedim-lo i estalviem en control, acció policial, anticorrupció i procés jurídic                    

No tinc la intenció d’ofendre els ciutadans primmirats i pulcres amb la hisenda pública, que són la majoria dels que conec. Però no puc estar-me d’escriure i dir en veu alta el que més d’una vegada hem comentat sobre la corrupció amb un grup d’amics. Ahir hi vàrem tornar, perquè ens hi va portar el cas del ministre Montoro. Ara va per binomis, això. La xoriçada, en el cas del PSOE actual, són els secretaris d’organització (Ábalos i Cerdán) i homes de confiança del president Pedro Sánchez. En el cas del PP, anteriorment al govern, són Rato i Montoro, els ministres plenipotenciaris que ventallaven Aznar i Rajoy. Els meus amics tenen la sensació, i jo la comparteixo, que al final el famós 3% dels convergents ens sortia barat. Potser l’hauríem d’institucionalitzar a totes les administracions i apujar-lo a la categoria de corrupció oficial, consentida, tolerada o recomanada. Potser quan Pasqual Maragall va assenyalar Artur Mas amb el problema del 3% hauria anat bé de fer-lo signar a tots. Al final, un 3% és una cosa neta, polida, clarament avaluable i segurament prou més barata. Si el sistema se la pot permetre segurament era la millor i més barata corrupció dels que ha generat el règim del 78. Fixem el 3% i cedim-lo i que ells mateixos s’organitzin com el devoren. Quant no estalviaríem en controls, en plataformes anticorrupció, acció policial i processos jurídics? Vist el que hem vist diria que el 3% és barat! Cedim-lo!

