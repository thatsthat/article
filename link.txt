
Vulnerabilitat i Laia Bonet                

La tinenta d’alcalde ha explicat que no és només vulnerabilitat de renda                    

Segurament no ens entra al cervell l’operació de la casa Orsola perquè som gent de poca amplitud d’anàlisi, per no dir de poca amplitud de mires, i som persones que encara entenem que la vulnerabilitat és un concepte molt lligat a renda i prou. Però hi ha moltes més vulnerabilitats que la vulnerabilitat de renda i és una d’aquestes vulnerabilitats la que es donava en el cas de la casa Orsola, i que va mobilitzar l’Ajuntament, i que els que l’operació no ens entra al cervell no sabem veure. Perdre l’habitatge avui a Barcelona, tal com està la situació global de l’habitatge, també és estar en situació de vulnerabilitat encara que no estiguis en vulnerabilitat per renda. Aquesta vulnerabilitat és la que ha inspirat l’operació de casa Orsola. Així ho va explicar dimecres la tinenta d’alcalde Laia Bonet en el programa de la Gemma Nierga, un dels programes en què tenen tendència a explicar-nos, els dirigents socialistes, les coses que no entenem. No sabem fins a quin punt aquesta vulnerabilitat justificarà la intervenció de l’administració a cop de talonari com en el cas Orsola. Sempre que hi hagi un voltor al darrere amb un projecte especulatiu? Quan els que es quedin sense llar s’organitzin per tocar la pera als desnonadors? Les mansions de la part alta de la ciutat i els rics podrits de bitllets també podrien entrar al paquet de la nova vulnerabilitat si és que n’hi hagués algun que anés a lloguer? Qui posa el límit?

