
BTV, que és a la glòria                

Ara té pau amb els treballadors i vol ser mitjà de referència metropolità                    

Betevé ha ressuscitat just ara per deixar-nos clar que no en són dues, sinó tres, les públiques que conformen el sistema audiovisual de munyir amb intensitat, quantitat i força els fons públics. La directora, Georgina Ferri, vol convertir Betevé en el mitjà de referència (web, ràdio i televisió) metropolità i han presentat la nova programació, que arranca demà. Quan a l’octubre Sergi Vicente, l’anterior director, va plegar bo i tenir un contracte vigent per a dos anys més, el comitè d’empresa va enviar a les xarxes un primer pla explícit d’una ampolla de cava que destapaven. De motius en tenien per celebrar-ho. No volien saber res dels canvis que proposava i en demanaven la dimissió des del 2021. Sergi Vicente parlava del “pou sense fons” que era el projecte, incapaç de generar ingressos, sense cap més estratègia comercial possible que la mamella pública. Havia reduït plantilles i tancat programes per ajustar-se als fons del contracte programa amb l’Ajuntament, 17 milions d’euros anuals. L’etapa de la batalla entre el comitè i Sergi Vicente va acabar amb el director fora malgrat haver-se pactat un sobrecost de 3 milions d’euros l’any. De 17 a 20. Ja veurem com acabarà aquesta BTV que amb la direcció de Georgina Ferri, la primera dona en 30 anys, viu a la glòria amb els treballadors, vol ser referència metropolitana i aposta també per web i ràdio. Que no estranyi que ens acabi pujant als 25 o als 30. Milions d’euros!

