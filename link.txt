
Cinc anys de fuga i farra                

El PSOE en fa paper higiènic, de tota iniciativa que qüestioni la monarquia                    

Aquest diumenge passat ha fet cinc anys que l’emèrit, el pal de paller del joancarlisme, l’estrella de la transició i la nena mimada del règim del 78 se’n va anar de farra contínua per aquests mons de Déu. Ahir va fer cinc anys, també, que ho escrivia a El voraviu. “No s’exilia, va de farra. S’exilien els polítics. Els xoriços fugen. Si la cosa s’embolica, ja serà fora.” Cinc anys després s’han preocupat molt que la cosa no s’emboliqués i han fet mans i mànigues per anar amorosint les conseqüències de la misèria humana que són aquesta família borbònica que mantenen, protegeixen i veneren com a primer símbol de l’Estat espanyol. Les suposades esquerres espanyoles i les esquerres espanyoles són a la conxorxa des del primer dia, des que Felipe i Carrillo van decidir que la tricolor que se suposava que guardaven zelosament, només serviria per netejar i donar brillantor al pal de la rojigualda. Des del 2018, des de la moció de censura, també són a la conxorxa els independentismes perifèrics. Han permès amb els seus vots els successius governs més progressistes de la història. Han fet molta paperassa, suposadament dirigida contra el règim borbònic, però sense pressionar ni un pèl més del compte el PSOE, que ha convertit en paper higiènic tota iniciativa que qüestioni la monarquia o que sembli que ho faci. Poc més o menys (al final comptarem) com tantes d’altres. S’hi hagi renunciat d’entrada o s’hagin pactat.

