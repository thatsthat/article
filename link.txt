
Professors a la fuga                

Que el 36% pensin a deixar-ho i el 25% aquest mateix any està foramidat                    

Espero que a la precuina, a la cuina o a l’emplatat de l’enquesta de la Ustec a algú se li n’hagi anat la mà, el pols i la mesura. Si no és així, tenim un problema, Houston. Potser ha estat perquè varen interpel·lar tots els docents (90.000) i els 14.000 que han contestat (15%) són els que estan desproporcionadament motivats. Potser perquè la formulació de les preguntes amagava algun decantament involuntari. Potser perquè l’enquesta es va passar a final de curs (maig), quan els matxos estaven molt carregats i s’ensumaven i es necessitaven vacances. Potser perquè el sindicat ha decidit rearmar-se i fer-ho una mica més gros, per portar a la nova conselleria problemes massa grans, problemes massa endèmics i problemes que han tendit a agreujar-se. Ves a saber el perquè, però s’ha salpebrat massa la situació. Ustec es posa una mica de peus a la galleda quan diu que la situació és “delicada però no crítica” i quan diu que “és reversible” si el departament s’hi posa i s’hi posa amb ganes. Que el 36% dels docents pensin a deixar-ho i que el 25% pensin a deixar-ho aquest mateix any està foramidat, i seria molt més que una bomba de rellotgeria. I no seria reversible. Ja hauria explotat i hauria fet miques el sistema. No dubto de la duresa de la problemàtica i del dia a dia. Ni dubto que hi hagi un moviment de professors a la fuga. Però més de 22.500 aquest any? 32.000 en el curt termini? Algú s’ha passat.                
