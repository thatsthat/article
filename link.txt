
“Crítics de res”                

Aniria bé que tots ens tornéssim com la nova Junta d’ERC de Barcelona                    

La nova executiva d’ERC a Barcelona organitzara una votació per si entren al govern Collboni. No ho podien posar ja en el programa amb què han derrotat Eva Baró, la candidata que tenia el suport per a la direcció nacional de Junqueras? Si ens voteu “entrarem al govern” o “no entrarem al govern”. D’una banda no sembla tan complicat i de l’altra, és que ja fa un any d’aquell dia que no van poder votar perquè el local que havien llogat era petit. No resulta ridícul que ara encara necessitin 50 dies més per convocar la votació? Per poc que s’hi entretinguin, ho aprovaran o no quan ja hagin passat l’equador del mandat. Les eleccions varen ser el 28 de maig del 2023. Però per a la nova executiva de la federació barcelonina no deu ser cap problema. Com si aproven entrar amb les noves eleccions ja convocades i, si ve d’aquí, en campanya electoral. Heu de saber que no són “crítics de res”, la nova junta. Ho han fet saber ells mateixos tan prompte com han resultat elegits. Al llarg dels anys he sentit moltes declaracions dels nouvinguts als càrrecs, però una asseveració tan orgullosa de viure en la inòpia no la recordo. A vegades la indigència intel·lectual es fa evident en les primeres accions i la pobresa i l’escassetat d’arguments es fan paleses en els primers sermons des de la trona. Declarar-se obertament “crític de res” encara no ho tenia registrat. Ens hi podríem tornar tots. Com si ens haguéssim instal·lat permanentment als llimbs!

