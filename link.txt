
No vull pagar més teles                

Torna el canal català de TVE, que ja va prometre Rosa María Mateo fa sis anys                    

L’àvia Neus era de no dir blat si no el tenia al sac i ben lligat. Avui dia aniria d’atac de feridura en atac de feridura. No han comprat la sement i ja t’han venut tres vegades la collita. No seré jo qui digui res en contra que La 2 de TVE emeti totalment en català d’aquí a un parell d’anys. Però no aplaudiré amb les orelles una iniciativa que se’ns presenta tal com raja, amb la mateixa frivolitat que ho va fer Rosa María Mateo el 2019, fa sis anys. Diuen que l’acord entre Junts i el PSOE per renovar el consell de RTVE també inclou l’emissió en català. Farem en català el que ara fem en castellà? Canviarem programació però mantindrem franja? Augmentarem franja? Al donar una alegria d’aquesta envergadura, no se’ns haurien de donar escandalls de costos, resultats econòmics i nivells d’audiència que es preveuen? Hi haurà un equip directiu propi? Es reconduiran recursos ara en castellà o hi haurà nous recursos? En què es basarà la competència amb TV3? Hi ha estudis de l’interès d’un segon canal públic en català? No seria millor destinar els diners a ajudar possibles teles privades? O posar els diners a la panera de TV3 i no viure l’absurd del diner públic competint amb diner públic? Costarà 340 milions l’any, com TV3, o serà un succedani? Que el calendari sigui d’aquí a dos anys i que s’anirà fent a poc a poc, no us fa molt de tuf d’improvisació i venda de fum? Ho sabrem el febrer del 2027. Jo avanço que no vull pagar més teles.

