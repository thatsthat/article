
Despatx Oval i ‘Air Force One’                

Trump veta AP perquè no li compra el canvi de nom al golf de Mèxic                    

Ho fa pel motiu que ho fa i no ho fa pel motiu que ho hauria de fer. Per això Donald Trump es queda curt amb les restriccions a periodistes. El president americà ha vetat l’entrada als periodistes de l’agència AP (Associated Press) al Despatx Oval i a l’Air Force One perquè es neguen a rebatejar el golf de Mèxic com ho ha fet el mandatari republicà. De fet, Trump no hauria de vetar-los només quan convoca en aquests llocs i no ho hauria de fer només amb Associated Press. Si Trump volgués ser un reformista de veritat deixaria de convocar periodistes i suposats periodistes a conferències de premsa. Que els veti a tots. Millor encara, que s’acabin les compareixences i el tocar cuixa periodístic. Segurament han sigut imprescindibles des del segle XIX com a corretja de transmissió de la informació, però el 2025 són una antigalla, com l’uniforme de la Guàrdia Suïssa. Les de Trump, i les de tots els poders i poderosos del món mundial. No calen. Són una pèrdua de temps i de diners per part dels poders públics i per part de les empreses periodístiques. Ni els uns ni els altres lliguen els gossos amb llonganisses. Fer conferències de premsa presencials només té el sentit que forma part de la litúrgia del poder. Com bona part dels cotxes oficials, els despatxos, els secretariats, les escoltes, les dietes i els serveis de protocol, per citar-ne alguns. Per transmetre la informació a la ciutadania avui hi ha mil formes més eficaces i rendibles.

