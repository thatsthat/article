
L’independentisme, estúpids!                

El PP té molt clar per què hi va haver la manifestació dissabte a València                    

Era difícil i complicat obrir-li, a l’independentisme català, una peça separada per responsabilitats en la tragèdia del País Valencià. Però ja han trobat la fórmula. Han trobat l’escletxa en la manifestació de dissabte. El PP, que en la torrentada política que baixa no acaba de decidir si salvarà més mobles ofegant Mazón o disparant a Sánchez i al govern central (i que sembla que optarà per sumar tàctiques), ha trobat un nou manxaire. Ens varen reprimir amb la mateixa estratègia que havien seguit amb ETA i la kale borroka. Ara ens ressuscitaran cada vegada que no tinguin cap clau a què aferrar-se, com ho han fet durant anys amb ETA i la kale borroka. “És una manifestació polititzada. Les entitats catalanistes dels ‘Països Catalans’ venen a organitzar embolic i col·lapsar la ciutat de València. No els importen gens les víctimes, només la política”, ha escrit el PP al compte d’X. No estranyi que en un atestat policial es trobin independentistes que llançaven fang, agredien policies i destrossaven mobiliari urbà. No estranyi que s’obri ben ràpid una nova causa en algun jutjat i no estranyi que vagin a presó (sense amnistia) abans que Mazón i la tropa de negligents siguin cridats a declarar. Sembla estrany que siguem tan lloscos que no ho veiem. Això de dissabte, això del Mazón dimisión, era el procés, que no s’ha acabat. És l’independentisme, estúpids. Sort de la piulada del marit de Maribel Vilaplana. “Feliçment divorciat des de fa set anys.”                
