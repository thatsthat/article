
Burro, cec o torero, torero                

Diu que no sabia que reclamava presó per a Sánchez a la bandera que exhibia                    

Reconec una curiositat malsana per les curses de toros, bo i que no he anat mai a veure’n a la plaça. Ni als anys setanta, quan a la de Sant Feliu de Guíxols (enderrocada el 1998) alternaven primeres espases i xarbotades per al turisme. La curiositat malsana que dic em ve de fa anys, quan vivíem només amb TVE. Era en blanc i negre i pel segon canal, la UHF que en dèiem, en retransmetien amb constància. M’hi encantava sovint i la gràcia que hi trobava era com anava de just que l’animal fotés l’home d’aquí enllà, o com l’hi fotia. No frisava pas perquè el banyegués i de fet em provocava cert desfici la sang a la sorra. Però m’agradava que el toro rebotís el torero. Ho havia comentat a vegades i a la meva colla no era l’únic, bo i que no havíem desenvolupat cap filosofia animalista de protecció dels banyuts ni de cultura antitaurina. És tan senzill com que a aquella edat i fa cinquanta anys, érem més animals que els toros i que els mateixos toreros. Escric això perquè m’ha cridat l’atenció un tal Manuel Escribano que diumenge va torejar a Osca. Al final va exhibir una rojigualda amb un missatge a tota bandera: “Sánchez a prisión”. Perdonin la vulgaritat, però en veure la foto vaig pensar que l’Escribano els tenia molt grossos. Però no. Ahir va fer un comunicat. “Nego de manera rotunda i absoluta cap intenció política i asseguro que desconeixia que la bandera portava aquest missatge escrit.” O burro, o cec o torero, torero!

