
“Xusma” i “a cagar a la via”                

Un lloc al parlamentarisme, lluny del gloriós “«¡A la mierda!»” de Labordeta                    

Que la diputada Laia Estrada no respectés el decòrum que marca el protocol dels comiats parlamentaris i qualifiqués de “xusma” els seus companys de la ultradreta (i no sé si també els de la dreta) entra dins d’allò previsible en els límits verbals d’una militant antisistema. Si no res més, no es fa estrany. Se t’escalfa la boqueta i l’hi fots pel tros. No passa res. El president et crida a l’ordre i endavant i foris. És més sorprenent el cas del diputat i líder dels populars Alejandro Fernández, de verb i vocabulari punyent però polit, i de qui no comptes que engegui a “cagar a la via” (per escrit) els de Vox, amb qui són socis en més d’un govern per les Espanyes. Textualment. Sense matisos. Com a colofó d’una resposta a un missatge de Vox a les xarxes. “Si no us agrada... a cagar a la via”, ha escrit el responsable català dels populars. La diputada de Vox Júlia Calvet no s’ho ha acabat d’agafar bé i se les ha tingut a les xarxes amb Fernández. Jo ja l’entenc. Que des de la CUP et diguin “xusma” en seu parlamentària, ja és el que fa temps que busques i el que et dona vida. Que els populars t’enviïn “a cagar a la via” segurament forma part del mateix guió teatral, però has de mostrar una altra actitud. En qualsevol cas, els dos episodis s’han fet un lloc en la història de la crònica parlamentària. Segurament queden lluny d’aquell gloriós “¡A la mierda!” de José Antonio Labordeta a tota la bancada popular del Congrés. Però ja fan camí.

