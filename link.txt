
Sostenir el general Sánchez                

Mas-Colell insisteix en la idea que els de Junts han de ser bons nens i nenes                    

Ho ha dit al Cafè d’idees, que és un lloc on s’acostumen a dir coses d’aquestes. Junts, segons l’exconseller Mas-Colell, ha d’aguantar Sánchez perquè la prioritat absoluta és que el PP i Vox no guanyin. La teoria és que si els de Puigdemont donen la imatge d’intransigents, deixen l’espai de centre als socialistes. És a dir, que han de ser bons nens i i nenes i no desgastar. Han de sortir a dir que no són cap màfia, que són un govern legítim, aprovar-li pressupostos, pactar l’ampliació de l’aeroport i acceptar el finançament singular que esbossen, entre d’altres. Se li entén molt bé, a Mas-Colell, el que diu, però no li ha quedat gaire lligat. Com un allioli negat. El conjunt del raonament pica de bieles, i no pas poc. Si mostrant-se intransigent cedeix espai de centre als socialistes, i el prioritari és que el PP i Vox no guanyin, tocaria mostrar-se intransigent, no? Com més facin la pilota, més ajudin a sostenir el general Sánchez i més centrats es mostrin, menys espai deixaran als socialistes i més engreixaran les possibilitats del PP i Vox. El plantejament del professor és absolutament ideològic, i per això porta incorporada una via d’aigua tan grossa. Mas-Colell fuig de la flaire independentista i oblida que allò que ha torpedinat Junts i també ERC i la CUP ha estat l’abraçada al còmplice necessari del 155. Potser ja no hi ha solució immediata, però sostenir el general Sánchez a Junts no els porta enlloc. El temps per testimoni!

