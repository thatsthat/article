
Els únics paritaris                

És el quart any consecutiu, segons On Som les Dones, que El Punt Avui ho és                    

Segons el col·lectiu On Som les Dones, aquest que llegeixen és l’únic diari de distribució nacional imprès a Catalunya que el 2024 ha complert criteris de paritat en l’opinió, amb un 45% de dones en les signatures. El col·lectiu considera que s’està en la paritat quan el percentatge de presència de cada grup se situa entre el 40% i el 60%. Les dones en els altres diaris han signat un 30% a l’Ara, un 29% a El Periódico i un 18% a La Vanguardia. Aquesta és una situació que està força estabilitzada des del 2021, quan El Punt Avui (43%) es va situar per primera vegada com l’únic dels diaris impresos de distribució nacional amb paritat en els articles d’opinió. Aquell any l’Ara va fer un 29%; El Periódico, un 31%, i La Vanguardia, un 18%. Ni és una campanya de màrqueting ni és el resultat d’una enquesta. Són dades reals contrastades i contrastables. Com també són dades reals a hores d’ara els resultats econòmics d’aquest diari de l’any 2024, tancats comptablement i pendents de l’informe d’auditoria. Els puc avançar que hem tornat a tancar en positiu i que som l’únic mitjà imprès de Catalunya que ho fa així des del començament de la dècada. I posats a parlar d’un mateix sense necessitar l’àvia Neus, també els diré que, amb L’Esportiu, som els únics que mantenim el llaç groc a la capçalera. Són tres detallets que alguns consideren idioteses peró que a mi m’enorgulleixen. Paritat en l’opinió. No perdre diners. Mantenir el llaç groc.

