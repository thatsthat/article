
El rei espanyol, nu i brut                

El mínim que es pot fer és enviar-los a pastar fang com varen fer a Paiporta!                    

Aquest rei dels espanyols, per més que el preparessin des de la infància i l’adolescència, és i serà un rei que va nu. A vegades sospito que la famosa preparació devia ser per a això. Preparar-lo per anar nu. Viu enganyat per la cort, que sap que ho té tan cardat que fa anys que no s’atreveix ni a preguntar per ell ni per la institució en l’enquesta del CIS. Des de l’episodi d’ahir a Paiporta, podran continuar dient-li que és bonic el vestit que porta, però ara no es podran estar de dir-li que va brut, perquè riella fang. Ahir el varen embrutir en públic, l’embrutís qui l’embrutís, i l’han vist enfangat a tot el món. Va nu i brut, sí. Probablement el fang anava, tant o més que per ell, per Mazón i Sánchez, però no importa. Com no importa si entre els que el varen embrutir hi havia gent de la ultradreta. Els ciutadans estem emprenyats, molt emprenyats, perquè acumulem una setmana de despropòsit darrere despropòsit, de negligència darrere negligència, d’indecència darrere indecència. La visita de Felip, Letícia, Sánchez i Mazón a Paiporta i Xiva n’era una més. Indecència, negligència i despropòsit. Als ciutadans, com diria l’àvia Neus, els hi han inflat. Ho havien preparat, com es desprenia de l’aparició de la policia muntada, però fins i tot això varen fer de puta pena. Encara si hi haguessin anat els reis sols! Quan els varen tenir tots fora de l’empantanada, van decidir suspendre la visita. El mínim que es pot fer és enviar-los a pastar fang!                
