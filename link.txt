
Resseteja’t tu, Felipe!                

Ara volen tocar la Constitució i blindar més la integritat territorial d’Espanya                    

El Foro La Toja puja cada any un esgraó (i alguns anys, un replà) com a mostra exhibicionista del grau de maduració de la matèria grisa dels gerros xinesos del nacionalisme espanyol. Del nacionalisme espanyol de dretes i del nacionalisme espanyol d’esquerres, que és el mateix nacionalisme de matriu imperialista que aquell en què no es ponia el sol fa cinc-cents anys. Aquí és on es veu que tota aquesta parafernàlia d’en Page, en Méndez, en Lambán, en Rodríguez Ibarra, en Corcuera, en Leguina, en Guerra i en Felipe és teatre del bo, caca de la vaca, mentida podrida. Són exabruptes ben assajats que es llencen per tenir amorrada, acollonida i entregada a Sánchez l’esquerra caviar, els independentismes i els sobiranismes. És per endur-se la palma de l’única cosa que els interessa, als uns i als altres: manar a Espanya, manar a l’estat nació, que diu Felipe. Per això ara volen uns i altres, ho formuli qui ho formuli, ressetejar la Constitució. Ressetejar-la per fer-hi una reforma ràpida que blindi encara més la integritat territorial d’Espanya, que escanyi una mica més el dret a l’autodeterminació. Es pensaven que feien amb l’exèrcit de garant, però les hi hem fet passar putes i per això Felipe propugna la reforma exprés de la Constitució. I Rajoy diu que ja sap que quan convenia per segons què pactaven en 15 minuts un nou Consell General del Poder Judicial. Resseteja’t tu, Felipe! Tu sí que necessites un reset!                
