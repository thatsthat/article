
El mar des del mar                

Amb el cost públic de la Copa Amèrica tindríem una flota d’Aules Blaves                    

A Palamós (Baix Empordà) impulsen una aula del mar per a 40 alumnes sobre un catamarà de 14 metres, que funcionarà amb energia solar, es finança amb fonts Next Generation i té un cost de 850.000 euros. Durant el curs escolar s’organitzaran sortides per a estudiants i caps de setmana; i en vacances el projecte d’aula de mar “sobre el terreny” s’orientarà al turisme. Rep el nom d’Aula Blava, es va presentar ara fa 18 mesos al Museu de la Pesca de Palamós i ha entrat ja en la fase de disseny i construcció, però encara no es tenen dates de la seva entrada en servei. Reca, reca molt, l’ordre de prioritats que exhibim en ocasions. A un projecte d’aquestes característiques, li haurien de fotre un coet al cul, com deia l’àvia Neus, perquè les bones idees han d’anar a la velocitat que es mereixen. No sabem encara, i potser no sabrem mai, què han pagat les administracions públiques (vostè i jo) per la Copa de les Amèriques. Però és hora que comencem a posar les coses en relació. Si n’hem pagat 40 milions que diuen uns, donaria per a 50 Aules del Mar, però com que més aviat deuen ser els 60 o 80 que en diuen d’altres, estaríem en un centenar. Una autèntica flota! No tocarà aquesta rifa, no patiu! És possible que el projecte palamosí encara no s’hagi fet en mar i que vostè i jo ja estiguem pagant una altra Copa de les Amèriques, i segurament més cara, a qualsevol altra ciutat espanyola amb port de mar.                
