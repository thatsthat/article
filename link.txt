
Giró trigarà poc                

La seva ombra serà allargada a la llum de fogueres que la tardor encendrà                    

El que més destacaria jo de la nota de premsa amb què Jaume Giró va anunciar que deixa l’executiva de Junts i l’acta de diputat al Parlament, és que diu que la seva voluntat de servei al país continua intacta. O sigui, que no patiu, que amb les núvies que li apareixeran, o que ja li han aparegut i no sabem, Giró reapareixerà. Trigarà poc, encara que no depèn només d’ell, i el procés, tal com està el panorama, pot comportar alguna complexitat. Fixeu-vos que, amb l’experiència del seu pas (encara més efímer) pel món directiu del futbol d’elit, ara ja no diu que se’n vagi a cap lloc determinat, com quan va deixar Laporta, que era perquè la feina l’obligaria a passar molts dies del mes a Londres. Al març va renunciar a agafar la vicepresidència del Barça i al maig ja era conseller d’Economia del govern Aragonès. Jaume Giró té un hat-trick laboral que mig país li enveja i l’altre mig també: La Caixa, el Barça i el govern. I ens diu que té una vocació intacta de servei al país, que discrepa de Puigdemont i que ell no és d’escalfar cadires. On reapareixerà? De moment no en sabem res, però segur que en fites més altes que ser diputat al Parlament de Catalunya. Al costat de qui, tampoc ho sabem, però el ventall és ampli i no faltaran oportunitats. Amb la de fogueres que s’encendran aquesta tardor podrem veure moure més d’una ombra. L’ombra d’en Jaume Giró segur que en serà una, i serà una ombra ben allargada.

