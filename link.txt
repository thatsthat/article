
Tan nou i tan vell!                

La modernitat inclou comportaments de petit cacic mental de tota la vida                    

Proliferen els casos dels dits influencers a qui els sembla que tot és qüestió de posar-hi galta i n’hi posen. Es presenten a un restaurant, per posar un dels casos típics, s’entaulen i s’atipen; i a l’hora de pagar donen per fet que el servei anirà a canvi que ho expliquin a les xarxes. Qui diu un restaurant diu una pastisseria, una joieria o una botiga de records. Les vegades que el petit comerciant diu que a ell què li expliquen, que no ha demanat cap servei, que no el vol o no el necessita, i que per quan el necessiti té un altre proveïdor, l’influencer s’esparraca en públic. La modernitat no exclou els comportaments dels petis cacics mentals de tota la vida. La modernitat no exclou que les noves eines les puguin usar ciutadans no més evolucionats socialment que l’Australopithecus o el Pithecanthropus. És el tipus de pressió, xantatge, coacció o amenaça social que usaven a les dècades dels quaranta, cinquanta i seixanta els ben situats en el règim franquista. Aquella esposa del jutge d’una petita ciutat que exigia un tracte preferencial als comerciants de la vila. Aquell mossèn que es feia portar a la rectoria dues racions (una per a ell i una per a la majordoma) de l’àpat dels casaments, ampolla de “xampany” inclosa, si n’hi havia. Aquell sergent comandant de puesto de la Guàrdia Civil que feia la vista grossa als que paràvem ballestes si de tant en tant li arribava una cassola d’ocells rostits. Tan nou i tan vell com això!

