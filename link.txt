
Tremosa és un acord?                

S’ha facturat i cobrat com Mikimoto a RTVE i el grup parlamentari al Congrés                    

Segurament no sabrem mai de quina naturalesa exacta és el nomenament d’en Ramon Tremosa com a conseller d’Aena, bo i que no en faltaran versions. És un dels acords que hi havia fets i pels quals el mediador demanava paciència? És un dels acords per al compliment del qual ha fet un darrer esforç l’executiva de Junts? És una jugada magistral de Lucena, que tapa una boca i es volta dels millors, encara que sigui de l’oposició? És una reconversió de Tremosa, que després de tants anys remenant cireres en una riba creu oportú girar full? És que a la seva edat i vistes les perspectives laborals de la tribu no toca dir que no a una remuneració propera als dos-cents mil euros? És que...? És que...? És que...? És que, segons deia l’àvia Neus, sense esca no es pesca. Res més en traurem en clar a part de la inoportunitat de la seqüència i la gratera que fa venir. Surt Zapatero a dir que aguanten fins al 2027. El mediador demana paciència. Turull anuncia debat rigorós. L’executiva s’abaixa els pantalons. S’anuncia nova poltrona per a l’exconseller i exeurodiputat. En Tremosa és un acord? No tinc contesta a la pregunta. Però puc constatar, com ho fa la mateixa executiva, la llarga llista d’acords que no s’han concretat. I també puc constatar que gràcies als socialistes tenen grup parlamentari a Madrid, Miquel Calzada al consell de RTVE i Ramon Tremosa a Aena. És xavalla? És peix al cove? És casualitat? És el que hi ha facturat i cobrat.

