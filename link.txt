
REE no és astronauta                

És empresa pública, de missió i capital públic, i la presidenta cobra 560.000 €                    

Fins dilluns, Red Eléctrica i el govern espanyol deien el mateix, entre altres coses perquè són el mateix. O com si ho fossin. Deien que una apagada general com la que va passar no podia passar mai. Ho havia dit Pedro Sánchez en seu parlamentària i ho havia dit la presidenta de REE i exministra del PSOE, Beatriz Corredor, en plató. La coincidència de parers era prou lògica. REE no és un astronauta privat que opera en el transport de l’electricitat com podria operar en el cultiu de xíndries i melons o en la cria de cargols si els accionistes hi descobrissin més rendibilitat. REE és empresa pública, amb missió i majoria de capital públics, la presidenta de la qual és designada pel govern i cobra 560.000 € a l’any. Poca broma! Per això resulta tan desconcertant que ara REE digui naps i el govern digui cols, i que no entenguem res ni dels naps dels uns ni de les cols dels altres. Tinc dubtes, molts dubtes, que s’acabi aclarint el que va passar. S’organitzen massa comissions, s’encarreguen massa informes i s’obren massa investigacions. Investiga Europa, investiga el govern Sánchez, investiga l’Audiència, investiga el govern de la Generalitat, investiguen els operadors, investiguen les asseguradores, investigarà el Congrés i investigaran els parlaments de les comunitats. Ja em veig ofegat en una vintena d’investigacions en què cada investigador tirarà l’aigua cap al seu molí. Boti, boti, boti! Va fer desaparèixer els gigawatts el qui no boti!

