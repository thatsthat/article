
El protoimbècil de Rubí                

El PSC no s’hauria de permetre tenir personatges que inventin llengües                    

Segons la RAE (Real Academia Española), “el prefix proto denota prioritat, preeminència o superioritat. Es fa servir per distingir l’ésser que presenta per primera vegada alguna característica rellevant, com a protomàrtir (el primer màrtir).” Vist així, el primer tinent d’alcalde de Rubí (Vallès Occidental), Víctor García (PSC), que va tractar de protoimperialista la regidora Marina Dolset (proposava ajudar amb 1.500 euros La Bressola) i que diu que el català, el mallorquí i el valencià no són la mateixa llengua és el protoimbècil de Rubí. O el protoimbècil de la llengua, trieu, perquè és llicenciat en filologia hispànica, porta anys en l’ensenyament i ha exercit com a director d’institut. La regidora no el va voler replicar, es va procedir a la votació i el PSC i ECP, amb Vox i PP, varen tombar la proposta d’ajut a La Bressola i varen fer front comú en el negacionisme lingüístic. Esperarem asseguts que els socialistes desautoritzin el seu regidor (responsable, a més, d’Educació) de manera ferma i contundent. Esperarem asseguts que el facin retraure o que li retirin la militància i aniran dient amb la boca petita i a tan baixa intensitat com puguin que no és la posició oficial del partit. I és cert. El partit dels socialistes defensa i ha defensat, des de sempre, la unitat de la llengua. Precisament per això no es poden permetre tenir a l’organització espantaocells bocamolls com el tinent d’alcalde de Rubí. La unitat de la llengua no és opinable.

