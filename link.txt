
Li han pixelat el cul!                

De llàgrimes per haver agafat càrrecs que ens superaven i de tapar natges reials                    

Ahir, per uns moments, vaig passar un mal matí de dissabte, estadi al qual no aspiro i que no em convé. Em vaig encaparrar a triar un de dos temes per al voraviu d’avui. Em retorçava entre les llàgrimes de l’exconsellera Salomé Pradas i el cul pixelat de la princesa Elionor, amb el biquini moll i encongit en sortir de l’aigua. Se’m varen passar tots els mals quan vaig entendre que havia de comprimir conceptes i barrejar dues expressions tan genuïnes de la imbecil·litat general (o potser és estupidesa) que ens embarga i ocupa. El cul pixelat de la princesa porta a aquells anys en què al Canal Plus la porno sortia pixelada si no pagaves. La declaració al jutjat de Catarroja m’ha portat a Boabdil i la sortida de Granada quan la mare li diu que no cal que plori la ciutat, que l’havia de defensar dels cristians. Som una societat amb individus sense vergonya per agafar un càrrec per al qual se saben incompetents. Si la caguen i els enganxen, ja faran el ploricó. Som una societat amb gent que no li fa res donar l’ordre ridícula que pixelin un cul que s’ha retratat sortint amb el biquini moll de l’aigua i que serà reproduït milions de vegades en suports paper i digital. Les dues històries són reals. Al compte d’Instagram @leonorysofiaaltezasreales mitja dotzena de fotos d’esquena tenen el cul pixelat. L’exconsellera, al jutjat, ha reconegut que havia acceptat un càrrec per al qual era una total incompetent. I se li escapaven les llàgrimes. Ara!

