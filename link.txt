
Ara que Sánchez pren                

Repassem el que deia de la qüestió de confiança i el pressupost quan receptava                    

Ara que pren, Sánchez dona tota la raó a l’àvia Neus i ens ho explica just a la inversa que quan receptava. Un amic dels que no perden petja m’envia una nota de premsa. La va llançar el PSOE el dia 5 de març del 2018. Són 90 dies abans de la moció de censura amb què l’independentisme institucional va portar Sánchez a La Moncloa. Ha fet més de sis anys, i va pel setè. Es titula “Pedro Sánchez exigeix a Rajoy que se sotmeti a una qüestió de confiança si no aconsegueix aprovar els pressupostos”. Va ser en una roda de premsa a Ferraz després de la reunió de la comissió permanent. El líder socialista va transmetre als mitjans la decisió adoptada a la direcció. “L’acord a què ha arribat la comissió executiva federal és que si el senyor Rajoy no aprova els pressupostos generals de l’Estat i el senyor Rajoy, com a conseqüència d’això, no anticipa les eleccions, el que els exigirem en aquest moment és, per obligació amb la ciutadania d’aquest país i per responsabilitat constitucional, que se sotmeti a una qüestió de confiança.” Sánchez va fer molta força que un govern “ha d’aprovar la seva llei principal, que són els PGE”, i per això “si el president del govern no pot aprovar la seva principal llei”, el que ha de fer per obligació constitucional i per responsabilitat és “sotmetre's a una qüestió de confiança, i si aquesta qüestió de confiança la perd, el senyor Rajoy ja no tindrà cap excusa per no anticipar les eleccions”. Oli en un llum!                
