
Gràcies per tocar-me els ous                

Carlos Valderrama les hi va donar en el seu moment a Míchel González                    

El 8 de setembre de 1991, quan el Real Madrid i el Valladolid jugaven al Bernabéu el partit d’anada de la lliga de futbol d’aquella temporada, Míchel González va esparpellar els genitals al colombià Carlos Valderrama de manera ben visible, gens dubtosa, i no per una vegada sinó per quatre. Amb un altre Codi Penal vigent i un altre ambient social i mediàtic, la conseqüència més rellevant d’aquella acció va ser un espot que Valderrama va gravar 25 anys després per lluitar contra el càncer de testicles. “Gràcies, Míchel, per haver-me tocat els ous”, entrava. I seguia: “Durant la meva carrera he viscut moments molt importants. Un, em va marcar. Encara puc sentir-ho. Primer em palpa el testicle esquerre, de baix a dalt, amb el tou dels dits. Després el dret, amb el mateix moviment, i una tercera vegada per veure si els testicles tenien la mateixa forma, com aquell que busca un bony. No em va fer mal, encara que em vaig molestar una mica. Si m’hagués fet mal, hauria d’haver consultat el metge, perquè així es pot detectar a temps un possible càncer testicular. Per això, amic meu, et dono les gràcies per haver-me tocat els ous en tres simples passos, com hauríem de fer tots per prevenir el càncer testicular.” Mentre Valderrama xerrava en off, es veien les imatges de la tocada d’ous del 1991. El colombià acabava amb un primer pla de la seva cara i un “Gràcies, Míchel”. Veurem on acaben Mapi León i Daniela Caracas.

