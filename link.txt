
T’ho creus, Junqueras?                

Surt fort, però es desfarà com el sucre en el cafè tant si el remenen com si no                    

Entre amics, coneguts i saludats, l’àvia Neus tenia creada la categoria “No s’ho creu ni ell” per a personatges a qui n’hi havia sentit dir de molt grosses. Personalment cada dia estic més temptat de col·locar-hi el president d’Esquerra Republicana. Per enèsima vegada, Oriol Junqueras s’ha fet el milhomes en el moment de començar la partida. El mateix guió dels darrers anys. Surt amenaçant. Després es desfarà com el sucre en el cafè tant si el remenen com si no, i acabarà votant perquè el sanchisme suri una temporadeta més. Hi va un pèsol. Si d’ell depèn, hi haurà pressupostos. Ara està amb que el FLA és un deute vell i que no te res a veure amb els pressupostos del 2026. Està amb que Sánchez s’espavili amb el finançament singular si volen parlar dels vots d’ERC. Està amb que Rufián no s’emboliqui, que el partit no liderarà l’esquerra en unes eleccions espanyoles, que Europa és una altra cosa. I està amb que la vicepresidenta Montero fili més prim en defensa dels acords signats respecte al finançament singular de Catalunya que no pas per les seves necessitats com a precandidata a la presidència andalusa. Temo –simple intuïció– que tornem a ser a l’inici d’un cicle que tornarà a servir per girar full a l’estil Illa a canvi de res. O a canvi, a tot estirar, d’aguantar uns mesos més l’arribada de la dreta al poder a Espanya. Que no s’ho creu ni ell, que plantarà cara, ho creiem molts. Ell s’ho creu? T’ho creus, Junqueras?

