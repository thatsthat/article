
Suecs, finesos i noruecs                

Tots tres països recomanen què cal fer en cas que esclati la Tercera Guerra Mundial                    

No vull ni imaginar la que s’organitzaria en aquest país i al país veí de baix si el govern (el d’aquí, el de baix o tots dos) fessin recomanacions a la ciutadania en previsió de l’esclat d’una Tercera Guerra Mundial. El cas és que suecs, finesos i noruecs ja són en aquest punt i reparteixen fullets i fan webs. Han superat l’estadi de les digressions dels teòrics de la geopolítica i les discussions dels tertulians dels mitjans. La Tercera Guerra Mundial és una possibilitat clara per als governs d’aquells països. Ja fa temps que ho diuen, ja fa temps que s’organitzen i ara s’han posat a explicar als ciutadans quins mínims han de preveure per subsistir als primers embats. Recomanen quins aliments s’han d’emmagatzemar i les quantitats d’aigua a racionar en cas d’un possible atac nuclear rus. Suecs, finesos i noruecs ho tenen a tocar, tenen Rússia a tocar i saben, històricament, el pa que s’hi dona. I nosaltres què hem de fer? Si suecs, finesos i noruecs la veuen venir i es preparen perquè hi són a tocar, nosaltres hem d’estar alegres? Ens separen tres mil quilòmetres. Quatre hores d’aviació comercial, que vol dir que també ho tenim a tocar. Quan començaran a preparar-nos? Quina reacció tindrem quan ens facin les primeres recomanacions? Significa res que Mazón hagi posat al capdavant de la reconstrucció del País valencià un tinent general? Hi ha un bri de seny en algun lloc de comandament del món mundial?                
