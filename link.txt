
El que hi ha pendent!                

S’ha de fer la llista ara perquè no ho recordaran ni menjant cues de pansa                    

Tal com era de preveure, amb els dos mariscals de camp al poder i entrant a les festes de Nadal, viurem un espectacle continuat d’ombres xineses. S’esforçaran per projectar unes imatges que ens entretinguin i que ja veurem després de festes si són el que imaginàvem o són just el contrari. Ombres xineses, per altra banda, que s’assemblaran molt les unes a les altres. Fixeu-vos en les primeres declaracions d’Elisenda Alamany, ahir, com a flamant secretària general i portaveu d’Esquerra Republicana. Res del govern Collboni ni del portaveu Jové. Va demanar als socialistes “que passin de les paraules als fets”, petició que no em poden negar que s’assembla molt al “moguin el cul” de Míriam Nogueras de la setmana passada. Els estils a l’hora de demanar són diferents però el tema de fons és el mateix, els incompliments socialistes. Per si d’aquí a unes setmanes els ha agafat amnèsia i entren al govern Collboni, anirem fent una llista del que ara consideren incompliments. “L’execució pressupostària és un insult en comparació a Madrid”, ha dit Alamany. Ha posat d’exemple que el català a Europa no sigui oficial, que no s’hagi complert la condonació del FLA i la manca d’alguns protocols per al traspàs de Rodalies. Aprofitarem les festes per fer la llista del que tenim pendent, dels acords que s’han fet des del 2018 i a canvi de què. Anirà bé passat festes quan no ho recordin ni al menjar cues de pansa.                
