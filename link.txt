
ERC pica el clau a ERC                

La federació local anuncia votar i la nacional diu que no hi ha res a votar                    

Finalment, hi haurà o no hi haurà la cobejada votació en la federació local d’ERC de Barcelona per veure si són partidaris d’entrar al govern de la ciutat? Complirà Creu Camacho? Serà crítica amb Collboni i Alamany la nova junta de la federació barcelonina d’ERC per haver-los bombardejat el fet competencial? O serà conseqüent amb el seu principi “crítics de res” i cridarà les bases a una consulta per si volen entrar o no al govern municipal, encara que sigui una consulta inútil? O no la farà precisament per això, per la inutilitat que comporta, ara que l’alcalde no els vol i els capgrossos de ERC se n’han desdit? No serveix de gaire res votar per entrar en un lloc que no t’hi volen. Tant Collboni com Alamany els han advertit que “no hi ha res”. És ben estrany, tot plegat. Mentre els hi volien i s’hi volien, no han trobat el moment (el local, mes ben dit). I ara que han trobat el moment (i buscaven local per a abans de l’estiu), no els hi volen ni s’hi volen. Creu Camacho, la nova presidenta de la federació local d’ERC de Barcelona, ha estat retopada amb tota la mala llet del món, tant per Collboni com per Alamany, però sobretot per Alamany, que s’ha posat on no li tocava i que l’ha desautoritzada. Potser Creu Camacho i la seva junta hauran après que quan ets “crític de res”, com ells s’han declarat, els teus mateixos són els primers que et piquen el clau. Sobretot si l’altra candidatura els feia més el pes que la teva.

