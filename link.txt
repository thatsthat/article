
Més mesquí que l’11-M                

Mazón falseja la realitat de la pròpia actuació i manipula les petjades                    

Ja vaig escriure ahir que més enllà de la solidaritat i l’acompanyament sincer a les víctimes i a les famílies de la tragèdia del País Valencià, trobo que des del moment 0 se li havia de dir de tot al tal Carlos Mazón. El president de la Generalitat valenciana ha seguit el mateix patró de comunicació que el Partit Popular d’Acebes i Aznar va seguir ara fa 13 anys en l’atemptat gihadista de Madrid. O pitjor. Moralment és molt pitjor el que hem vist aquesta vegada. Amb els 155 morts de cos present i no sabem quants per localitzar-ne, i aquest vil, roí i mesquí personatge es dedicava a esborrar proves de la seva pèssima gestió. Quina gestió havia de fer algú que a les dotze del migdia propagava que a les sis de la tarda escamparia cap a les muntanyes de Conca? Molt més mesquí que a Madrid el 2011, perquè aquell any creaven confusió entre dos tercers (ETA i Al-Qaida) en benefici propi. Ara falseja la realitat de la pròpia actuació i manipula les petjades que ell mateix ha deixat. Mazón prova, des del minut 0 de la tragèdia, tot el que sigui per fugir de les responsabilitats que se li han d’exigir, per fugir de la mala gestió que va fer de les tres alertes vermelles i per fugir de la irresponsabilitat que ha exhibit. L’11-M del 2011 Acebes i Aznar em varen fer rebullir les tripes durant uns quants dies amb les seves intervencions públiques. Amb Mazón no puc més. Quan surt paro la tele. Això és encara molt més mesquí del que va ser l’11-M.                
