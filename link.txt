
Motí a bord                

Greta Thunberg ha deixat la nau capitana i ha embarcat amb la tropa                    

Per si els episodis viscuts fins ara per la Flotilla Global Sumud (GSF), que fa vint dies que navega cap a Gaza, no haguessin aixecat prou interès, controvèrsia i morbositat, dimecres el diari italià Il Manifesto va revelar una crisi direccional en la missió internacional que pretén trencar el bloqueig israelià i entrar ajuda humanitària a la Franja de Gaza. La crisi va de bo i ha afectat una de les estrelles de la comandància activista. Camí de Gaza, a la sueca Greta Thunberg se li ha pansit l’encant. La fortor de l’aigua i l’aire de mar obert, o la difícil convivència en un vaixell, o tantes hores de debat, d’anàlisis i de planificació estratègica han provocat la baixa d’una de les capitanes de la flota. Mira que podien encriptar la desavinença, però l’han volgut visualitzar. De fet li han donat un aire semblant al dels motins que hem llegit tantes vegades en la literatura i vist tantes vegades en el cinema. No s’han estat de res després del trencament, i ho han escenificat. Greta Thunberg ha abandonat la nau capitana Familia, on havia navegat fins ara, i s’ha traslladat a l’Alma, un dels vaixells de la tropa. “Tots tenim un paper: el meu no serà en el comitè directiu, sinó com a organitzadora i participant”, ha fet saber l’activista. Es veu que han tingut desacords en l’estratègia comunicativa. Thunberg pensa que “se centra massa en els assumptes interns de la flotilla i no prou en el genocidi a Palestina”. De moment no l’han acusat de sionista.

