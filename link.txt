
Noelia, Noelia, Noelia...                

Ha inventat tres currículums i diu que dimiteix perquè s’ha de ser exemplar                    

S’ha inventat i ha exhibit, no un, sinó tres currículums, que mira que s’ha de ser pallussa, molt pallussa per fer-ho i donar urbi et orbi la prova de l’enganyifa. La diputada popular es diu Noelia (com la de la cançó que Nino Bravo en cridava quaranta vegades el nom) i es veu que era el delfí que preparava Isabel Díaz Ayuso o que la rondava. Ara apareix fent discursos sobre l’exemplaritat i es posa ella de mostra i contraposició als corruptes del PSOE. Va explicant que els populars no s’arrapen a la cadira (que mira que s’ha de ser tòtil per predicar-ho!) i galleja de l’exemple que dona en dimitir. Si deixem passar uns dies encara ens explicaran que presentava un currículum diferent cada vegada precisament per això, per dimitir, i donar exemple. Considera Noelia Núñez, entrevistada com una líder pel diari de Planeta, que “en política s’ha de ser exemplar”. “Per això vaig dimitir”, hi afegeix amb un morro que se’l trepitja, com deia l’àvia Neus dels morros d’aquest tipus. Dimiteix, senyora diputada, precisament, perquè no hi ha cap exemplaritat a inventar tres currículums diferents. No dimiteix per exemplaritat. Dimitir no és exemplar. “No voy, que me llevan”, diuen en castellà. Dimiteix, precisament, per falta d’exemplaritat, per mentidera i perquè l’han enganxat. Li reconec, però, que vostè va per nota, que té moltes penques. “Hi ha qui pensa que soc mentidera. Ho respecto. Però he estat transparent.” Noelia, Noelia, Noelia...!

