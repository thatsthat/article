
Tàctica dilatòria                

El ministre es veu al mirall quan acusa Europa de no obrir pas al català                    

Que un ministre del govern d’Espanya sigui capaç de dir que el que tenen els estats europeus amb l’oficialitat del català no són dubtes legítims sinó tàctica dilatòria és, i perdonin l’expressió, per pixar-se de riure. Tàctica dilatòria! Que ben expressat! Com es mirava al mirall el ministre quan ho va dir! Si mai s’ha de resumir aquest període de suport de l’esquerra del 15-M i l’independentisme perifèric als nois del PSOE del Peugeot en els dos governs més progressistes de la història, no trobarem cap definició millor. Tàctica dilatòria! Els governs presidits per Sánchez sí que han estat, tots ells i tot ell, tàctica dilatòria. De cap a peus! De dalt a baix! Tant el que havien de pagar a terminis com el que havien de pagar al comptat, com el que havien de pagar per avançat! Sempre tàctica dilatòria! Quina síntesi! Quina concreció! Quina concisió! Tàctica dilatòria! Només es millora si hi afegim un altre concepte, el de l’encàrrec que duien de l’Ibex-35: seducció! Han seduït els catalans i des del minut zero de la seducció han aplicat tàctiques dilatòries. Els estats europeus fan el que el PSOE sabia que farien i volia que fessin, el mateix que han estat fent ells des de fa set anys, des que l’unionisme emmascarat (civetistes, intermediaris, equidistants, negociadors, ponts aeris, terceres vies, neoautonomistes i moderadors) va decantar la balança i es varen llançar als braços de la puta i la Ramoneta amb tan poca traça com han sabut.

