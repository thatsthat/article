
Totes les hipòtesis                

Pel forat dels gigawatts hi va perdre Pere Navarro 4.000 camions el 1986?                    

No es pot esperar gaire res de bo d’un president que apareix una hora tard a una roda de premsa que ha convocat ell mateix quatre hores abans. Les dues vegades va sortir tard i malament, diria l’àvia Neus, perquè no va dir res i el que va dir feia riure. Sentir Sánchez em va fer recordar de Pere Navarro Olivella, actual director general de Trànsit d’Espanya i que en el seu moment va ser governador civil de Girona. Ell va precedir Sánchez ja l’any 1986, en l’homenatge a l’absurd que vàrem viure ahir. Va ser per la nevada del 30 de gener, que va col·lapsar la Jonquera. En cinc segons, dilluns, el president espanyol va perdre 15 gigawatts, que encara els busquen. Aquell gener de 1986, al governador Pere Navarro se li van colar 4.000 camions per un forat. També va ser Pere Navarro predecessor de Sánchez amb la idea de no descartar cap hipòtesi, de no descartar cap possibilitat. Ho va dir en una roda de premsa sobre la investigació d’un assassinat i recordo, com si fos avui, la genial columna que li va dedicar el malaguanyat company i amic Manuel Cuyàs. “Segur que no hem de descartar cap hipòtesi, senyor governador?”, plantejava el periodista. “Cap? Cap? Ni que l’assassí sigui el mateix governador civil?” Ara Sánchez fa el mateix. S’explica tard i malament i no ens permet ni descartar una corruptela entre ell, el seu germà i la seva dona per vendre els 15 gigawatts a ves a saber qui! No descartem cap hipòtesi? De veritat?

