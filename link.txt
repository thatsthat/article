
Un dia o altre serà                

Les obres del Camp Nou s’acabaran abans de la setmana dels tres dijous                    

Acabem de passar una setmana dura. Els catalans que escolten les previsions i se les creuen i s’organitzen, s’han empassat alguns gripaus superlatius. Ha fet mal que el finançament singular hagi sigut de tot menys finançament i singular. Ha fet mal que el més calent de l’oficialitat del català a la Unió Europea continuï a l’aigüera tres presidències després. I ha fet mal, en un altre ordre de coses, que les obres del Camp Nou s’allarguin sense control i al marge de tota previsió del club. La gran temporada esportiva, la demonització del Bilbao per la jugada Nico Williams i l’arribada de les vacances, minimitzaran les repercussions mediàtiques d’aquest nou ridícul de la gestió, peró algú li ha de dir a Joan Laporta que els cadàvers no s’han d’acumular a l’armari i que no li convé, bo i que sigui el legítim hereu de la flor al cul de Johann Cruyff. Soc dels que estimen Joan Laporta amb defectes i excessos, i per això no vull ni pensar que al darrere dels retards de les obres hi hagi una estratègia per afegir timbals i platerets a les eleccions de l’any vinent. Sigui com sigui, el juliol ha tombat amb la sensació que hi ha elements objectius per començar a pensar que tant l’oficialitat del català a Europa com el finançament singular els podem preveure (com diria l’àvia Neus) per a la setmana dels tres dijous o per al dia del judici final a la tarda. Queda l’esperança que l’acabament de les obres al Camp Nou un dia o altre serà. Un dia del calendari laportià.

