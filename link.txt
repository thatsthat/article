
El cas del jutge Rus                

Hem esguerrat fins i tot el nom en el cas de l’escàndol del ministre Montoro                    

Per més que me la faig, la pregunta no és com el jutge Rubén Rus i la unitat central anticorrupció dels Mossos han mantingut set anys la investigació del cas Montoro sense cap filtració. La pregunta és per què aquesta investigació s’ha portat amb aquesta pulcritud i per què en tants d’altres casos els jutjats i les policies s’han convertit en un putiferi en què no es respecten les mínimes garanties processals. És clar que hi deu haver ajudat que la feina caigués en un jutjat de Tarragona, lluny de l’alta judicatura i lluny dels grans interessos polítics. És clar que hi deu haver ajudat la personalitat del jutge Rus, que no ha perdut el cul perquè els mitjans li obríssim fitxa i el pugéssim als altars. La resposta no s’intueix complicada i se’n diu professionalitat judicial i professionalitat policial. Set anys de treball en silenci (no sé si podien haver fet més via) són molts anys en uns temps que hem vestit de periodisme d’investigació el que tots sabem que és periodisme de filtració. De filtració molt interessada i còmplice. D’aquí a uns anys, quan el procés judicial s’hagi tancat i l’interès mediàtic desaparegui amb la sentència ferma, el cas Montoro l’estudiaran a les escoles judicials, les policials i les de periodisme. Probablement s’adonin que fins i tot li hem esguerrat el nom. No és el cas Montoro. És el cas del jutge Rus. El cas que torna a demostrar la fal·làcia de l’anomenat periodisme d’investigació, que ja n’hi ha, però no tant com ens venen.

