
Desempallegui’s de l’autoodi                

Sánchez es rearma i Person és als Pirineus Orientals per neutralitat institucional                    

Ho vol fer però no vol que sigui dit que es fa. O millor dit, no vol que del que fan en diguin com es diu, encara que és justament el que fan, i es diu així. Vol rearmar-se sense parlar de rearmament, i la Von der Leyen no sap a quina mar navega. A ella què li expliquen d’aquest costum tan espanyol i tan del socialisme recent de no dir al pa, pa ni al vi, vi. Als inicis de la croada felipista, “l’Otan, d’entrada no” va resultar un gran invent i els va fer molta feina, i és una estratègia que ja no han deixat mai. Amb la dèria per rebregar el diccionari i amb la constant de fer por que si marxen ells ve la dreta, en fan prou per anar servits. El delegat de la casa de la Generalitat a Perpinyà, Cristopher Daniel Person, és també una rebregada semàntica però més servil i amb una càrrega ideològica diferent. No vol parlar de “Catalunya Nord” per “neutralitat institucional”. Té entès que els francesos només reconeixen “Pirineus Orientals”. De quina neutralitat institucional parla? D’on ho ha tret, que els francesos no saben de Catalunya Nord? Llegeixi, miri al seu voltant, delegat. Desempallegui’s de l’autoodi que l’embarga i vegi que els mateixos francesos usen “Catalunya Nord” com a adaptació de Pirineus Orientals en textos en català. I “Pays catalan”, que és la seva marca turística, tampoc li sona? Tampoc és neutralitat institucional? Cregui’m, delegat, desempallegui’s de l’autoodi que l’embarga o vagi a treballar per al Departament dels Pirineus Orientals.

