
3Cat, vergonya contínua (i IV)                

Més liderem, menys venem. És la nova llei de Murphy en versió TV3                    

Les cent planes de la memòria 2024 de la Corporació Catalana de Mitjans Audiovisuals i el corresponent informe d’auditoria d’Ernst & Young SL són un verdader catau on podries gratar prou més hores que les que ja hi he gratat i d’on podria treure una voraviuada llarga com un dia sense pa. Però acabarem amb el d’avui (i IV), que trobo que per aquest any n’hi ha ben bé prou. Al cap i a la fi, ja arribem a mitjans del 2025 i no es veu gaire propòsit d’esmena, i ens tornaran a obligar a ser-hi al maig/juny de l’any vinent. Amb tota la faramalla que han organitzat i vist que el control de la despesa no és el seu punt fort, sospites que potser l’estratègia són els ingressos. Tindria una lògica que els quinze anys de lideratge de TV3 que ens han refregat cada mes pels morros donessin algun fruit pecuniari en la recaptació. Però tampoc. Espero (a la memòria no es pot veure) que en l’augment de cost salarial no hi hagi augment de comissions comercials, perquè les vendes de publicitat han tornat a caure. Una mena de llei de Murphy en versió TV3. Més liderem, menys venem. Dels 40.055.327 € facturats el 2023 s’ha caigut als 37.860.500 el 2024. Són 2.194.857 € de menys, un 5,5% menys. I sort de clients més o menys captius, com l’Ajuntament de Barcelona, que  li ha apujat la facturació un 81%. Dels 1.213.325 € del 2023 als 2.207.313 del 2024. Quines coses! 993.987 de més publicitat d’en Collboni! Tot queda a casa!

