
Coll a terra                

Qui ens havia de dir que despertaríem la Xina per no posar-nos a tremolar!                    

No s’hi han posat pas per poc. Els americans mai s’hi posen per poc. El secretari del Tresor, Scott Bessen, en una trobada amb banquers, ha dit que l’economia espanyola està tocada de mort si Pedro Sánchez s’alinea amb la Xina. “És com tallar-se el coll”, ha dit. Precisament Sánchez arriba a la Xina avui, després d’haver mirat quin pa s’hi donaria amb el Vietnam en aquesta nova situació mundial de guerra d’aranzels i recuperació de burots. Serà la tercera vegada que es veurà amb Xi Jinping en dos anys. Vist que Trump està per Abascal i que a Biden l’havia de perseguir per passadissos, se suposa que la relació amb el president xinès hauria de ser el principi d’una gran amistat. Però veurem què hi ha de les grans habilitats polítiques de l’espanyol. Acabarà corrent per la geopolítica com pollo sin cabeza, que diuen ells? L’enganxaran amb les catxes i amb els jocs de mans i el veurem amb el coll a terra? No és el mateix receptar que prendre, com no es cansava de repetir l’àvia Neus. La màgia potàgia de Sánchez funciona aquí, on ell domina i controla les tecles importants. A l’escenari UE/Xina/EUA no hi té ni un as ni una manilla. Tot són sets i vuits i cartes que no lliguen. I juga amb tramposos professionals com ell. Ja veurem si és tan bo com diuen i sap conservar el coll. Temo que el veurem coll a terra. Si és així, prepareu la butxaca! Qui ens havia de dir que necessitaríem despertar la Xina per no posar-nos a tremolar!

