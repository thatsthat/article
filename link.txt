
Especialista en femta                

Sense tenir cap atac de vehemència em ve bé engegar Iglesias a la merda                    

En vint-i-quatre hores mal comptades hem passat del “us en podeu anar una miqueta a la merda” (Iglesias, dimarts a RNE) al “tota aquesta merda de Junts i el pujolisme” (Iglesias, dimecres a 3CatInfo). No sabem si aquesta especialització de l’exvicepresident en el món de la femta li ve de la familiarització amb l’entorn pel temps que fa que en trepitja o de l’estratègia d’estirar com un xiclet la catalanofòbia de llibre per veure si es re posicionen dins l’univers de l’esquerra caïnita. Que dimarts els hi engegui (a la merda) i que dimecres ja ho siguin (merda) no acabo de saber si s’ha d’entendre com una certa frivolitat, com una llicència poètica o com una anàlisi política de fons a la qual no acabo d’arribar. És clar que no ens hi envia a tots els catalans! Nomes faltaria! És un sibarita i sap que res encén tant la catalanofòbia com Junts, Pujol i Puigdemont! No li cal generalitzar! Va anar a veure Junqueras a la presó! Dimecres mateix, el vicepresident més progressista de la història del govern espanyol va fer veure que demanava perdó. Va dir que havia sigut un atac de vehemència. “La vehemència és un defecte que tinc, però per sort no tinc el de la hipocresia.” L’àvia Neus no s’hauria estat de dir-li que i què més, que un be negre amb potes rosses! Però com que a mi ja fa temps que ni em resulta graciós ni em cau en gràcia, i em posa força vehement, he decidit no fer l’hipòcrita i engegar-lo directament a la merda.

