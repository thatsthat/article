
Ja tenim la Ryder!                

Arriba amb anuncis de milers i milions en què no ve d’un zero a la dreta                    

Per a segons què, sempre hi ha un pla B i fins i tot un pla C. La calaixera n’és plena i si no treu el cap per aquí el treu per allà. És el cas de la política de grans esdeveniments que tant agrada als mandataris d’aquest país. Fotografies. Portades. Obertures de telenotícies. Rodes de premsa multitudinàries. Tràfic a les xarxes. Alegria desbordada. Anuncis de milers i milions en què no ve d’un zero a la dreta. Promeses d’un futur esplendorós. Un gran clima de coordinació de les institucions. Lloances a la decisiva col·laboració entre el sector públic i la iniciativa privada. Res a veure amb d’altres àmbits de la vida pública i social com les sagnants problemàtiques de l’habitatge i la immigració o els mals resultats de l’educació, on no aconseguim sortir d’un bucle infernal en què ens enfonsem més i més. La política de grans esdeveniments, en canvi, té bona salut. La proposta de Jocs Olímpics d’hivern va néixer esguerrada i repetir copa Amèrica no va semblar opció i es va optar per un “trencament amistós”. No passa res. Ja tenim aquí la Ryder Cup per al 2031. Diuen que només ens costarà uns 30 milions que tenen previst treure de la taxa turística. Diuen que vindran dos-cents cinquanta mil espectadors internacionals. Diuen que generarà unes audiències de 600 milions de persones. Diuen que l’impacte econòmic es preveu per sobre dels 1.000 milions d’euros i que generarà centenars de llocs de treball. Diuen, diuen, diuen.

