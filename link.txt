
La ‘solució Person’                

En direu com vulgueu però és “Catalunya Nord” i és una destitució, cap motiu personal                    

Podeu imaginar quins motius personals li han sobrevingut a Daniel Person per dimitir de la direcció de la Casa de Catalunya a Perpinyà? Dimissió o destitució? Organitzem una votació? Pot ser que vulgui venir a celebrar Sant Jordi a la Catalunya del sud, ja que als Pirineus Orientals no hi havia cap acte previst a hores d’ara? El perfil convergent i juntaire del nou director de la casa de Catalunya, l’exalcalde de Puigcerdà Albert Piñeira, té alguna lectura política cara a la recuperació de la confiança que ha dit Turull que està per acabar-se al maig? De veritat que el nivell que ens haurem d’empassar d’aquest govern de Salvador illa és el nivell de la solució Person? Relleu per motius personals? I també és de veritat que la consellera portaveu ens vol fer empassar que “per al govern no hi ha cap problema a dir-ne Catalunya Nord però que cadascú en digui com vulgui”? Com Trump amb el golf de Mèxic, per exemple? Potser per allò que inventem quan volem passar suau que el nom no fa la cosa? Durant la dictadura franquista hi va haver un jutge a Figueres que quan li enviaven alguna documentació datada a Figueres, sempre la tornava al remitent. Hi afegia una remarca sobre la datació i una inscripció. “No es un error mecanográfico”, deia l’anotació, “es Figueras escrito en catalán”. Doncs això. Tothom que en digui com vulgui, però és el que és. Catalunya Nord i una destitució en tota regla. Ja ho sabeu, la solució Person.

