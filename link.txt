
Més emmascarats                

Passen els anys i res supera ni millora l’estrateg sempitern Pepe Zaragoza                    

Aprofitant la calma del mes d’agost que entra demà al calendari, amb l’aportació de la retòrica de Gabriel Rufián, amb les empentes i rodolons de Joan Tardà i amb la benedicció soterrada d’Oriol Junqueras es gesta una nova casta dins l’unionisme emmascarat. Se sumarà a les ja habituals de civetistes, intermediaris, equidistants, negociadors, ponts aeris, terceres vies, neoautonomistes i moderadors. Son els “referendistes”, un altre invent dels eixampladors de bases amb el qual volen sumar les esquerres independentistes i les que no ho són, el somni humit de Joan Tardà. Volen anar plegats, també a Catalunya, independentistes i no independentistes de l’esquerra catalana per provar que la crossa del PSC sigui una mica més consistent, i per provar, sobretot, de frenar l’amenaçador adveniment de la dreta i la ultradreta al poder a Espanya. No tenen res més per oferir i ja no els importa el cop de roc que claven amb massa traça a l’independentisme que diuen professar. Passen els anys i res supera ni millora la famosa estratègia del sempitern Pepe Zaragoza: “Si tú no vas, ellos vuelven”. El 2008 el PSC va rebregar la dreta espanyola gràcies a aquells 25 diputats que va liderar Carme Chacón a Catalunya. Ara volen fer-ho els d’ERC amb Rufián, a qui el mateix Junqueras ha reiterat la seva “simpatia”. Com la simpatia que té per tots els militants, però per al de Santa Coloma de Gramenet “en particular”.

