
Abandono les xarxes                

I les abandono totes, no només X i no només perquè sigui d’Elon Musk                    

Ahir era la Candelera, però no vaig tirar de la veta d’altres anys que, com que riu, l’hivern és viu. La Candelera té ja tanta competència com a predictora de quin temps farà fins a Sant Josep i Setmana Santa, que està realment esgotada com a veta. O m’ho sembla. Per això no m’he permès, com a columnista, molestar-la aquest any. Per això i perquè, amb els ametllers florits, millor encendre un ciri que no vingui una glaçada tardana i trastoqui més les collites. Per això i perquè estic entusiasmat, en veure la Internacional de l’esquerra caviar cridar als quatre vents des dels salons que abandonem les xarxes. Qui vol ser aquests dies algú en la intel·lectualitat i la progressia ha de deixar X, abans Twitter. Així és que abandono les xarxes, a veure què cau, que ja sé que no caurà res. I és el cas que, per fer-ho més gros, les abandono totes. No només X i no només X perquè sigui d’Elon Musk i que ara l’hagi posat al servei de no sé quines ideologies diabòliques. Les abandono totes perquè em costa el mateix que abandonar-ne una o que no abandonar-ne cap. Ni hi faig ni hi he fet mai res. Hi va haver un temps que repiulava cada dia aquesta columna, això sí, però ja fa mesos que vaig deixar de fer-ho. Fer, doncs, declaració pública que abandono les xarxes, quan no hi soc, ni hi he estat, ni hi volia ser, no passa de ser un homenatge a l’absurda presa de posició de la Internacional progressista de saló. És que em venia de gust escarnir-los.

