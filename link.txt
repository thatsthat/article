
Canada tampoc compra                

Estan bojos com els romans, aquests espanyols. Volen vendre submarins!                    

El gener d’aquest 2025 varen ser els indis. Abans havien sigut els neerlandesos. Aquest dimarts ho varen anunciar els canadencs. Han deixat Espanya fora de la tria i ara decidiran si els proveeix Alemanya o Corea del Sud. Tampoc compren els S-80. Els canadencs volen 12 submarins per a la seva armada i tenen aprovat un pla de finançament de 45.000 milions d’euros. Les xifres quadraven. Els S 80, que s’havien pressupostat inicialment per uns 1.800 milions la unitat, ara ja ronden els 4.000 milions. Hi havia cobertura econòmica suficient, però com als holandesos i als indis, que s’ho van mirar abans, no els han agradat ni els guarniments ni la mula. Això vol dir dues coses. Que l’explotació de Navantia continuarà sent un pou sense fons i que ben aviat el govern aprovarà un nou pla estratègic de defensa que inclogui l’encàrrec d’un parell o tres submarins de més. Vuit mil o dotze mil milions, que n’acabaran essent setze mil o vint mil quan els entreguin cinc o deu anys després del que hagin quedat. Recordin. Parlo d’aquells submarins que es van encarregar el 2004, que s’havien d’entregar el 2013, que potser navegaran el 2030, que en una primera planificació s’enfonsaven i ja no tornaven a surar, i que quan ho van arreglar, engrandint-los, no els entraven a la base i varen haver d’allargar els molls i dragar-los. I encara tenen els pebrots de provar de vendre’ls. Estan bojos com aquells romans, aquests espanyols.

