
La sequera gira full                

Ara que hi ha embassada l’aigua de l’agost del 2022 toca ‘pactar’ un pla                    

Segur que heu sentit una vegada i una altra que ja tenim les reserves d’aigua com no les havíem tingut des de l’agost del 2022. Trenta mesos! I segur que heu sentit que molta aigua de la que ha caigut encara no ha arribat als embasaments. I heu sentit segur que la neu també farà el seu paper quan desglaci, les setmanes vinents. I heu sentit segur que els mapes indiquen que venen tres mesos que plourà el que habitualment plou aquests mesos i potser més i tot. Sembla que ni que torni la sequera, no hem de patir per l’aigua de boca dels propers tres anys. Prats, camps i boscos ja sortiran d’aquesta primavera amarats com no ho havien estat en el darrer trienni. Segurament més d’hora que tard es podran aixecar tot tipus de restriccions al turisme, la indústria, l’agricultura i la ramaderia. La sequera ha girat full. Ha fitxat pel govern Illa. Ara és quan el president Illa hauria de liderar un pla per l’aigua en què comprometi tots els partits. Ara és quan han de treballar fort i sense propaganda i quan han de consensuar un acord. Sense grans noms ni grans presentacions. Exhaustiu, això sí. Amb calendari. Amb números, amb pressupostos i amb compromís d’adjudicació de partides de totes les administracions. No hi sobraria un enginyer independent i capaç que en fes el seguiment i transparentés el dia a dia a la ciutadania. Així no ens hauríem de tornar a recordar de Santa Bàrbara quan troni, que deia l’àvia Neus

