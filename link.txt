
Aquest ridícul Girona                

El que és més patètic i escandalós són les reaccions d’alguns afeccionats                    

Ara que el Girona fa dos partits que escala altes cotes de misèria esportiva és el moment de mantenir-se i recordar les temporades jugades en camps més enfangats. Perdonin la sinceritat, però el ridícul més apoteòsic no són ni les cantades de Gazzaniga contra el Rayo ni els quatre gols com quatre sols que diumenge ens havien fotut abans de la primera pausa d’hidratació. Ni tan sols la destrempada general que porta l’organització pels interrogants que encara genera el mercat a hores d’ara. Segons la meva manera de veure-ho, el ridícul més escandalós i més patètic és el dels afeccionats que ja reclamaven per xarxes i amb adjectivacions de puta pena els caps del secretari tècnic i de l’entrenador. És clar que hi tenen tot el dret del món des de dues perspectives que l’àvia Neus trobava bàsiques: tothom a casa seva baixa les escales com vol i tothom s’hi penja amb la corda que vol. Peró reclamar el que reclamen, els caps de Quique Càrcel, Michel i la directiva en pes, quan queden per disputar el 95% dels punts, sembla realment precipitat. I prefereixo no adjectivar el to que usen per qualificar els professionals que han portat el Girona on mai no s’havia imaginat que seria. Fan mal les dues derrotes amb què hem engegat la temporada, molt de mal. Però aquest projecte i els professionals que el lideren tenen molt de crèdit i mereixen molt més respecte. Paciència, nois, que és la mare de la ciència!

