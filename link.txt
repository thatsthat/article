
Objectiu 2031                

Sembla que volen perpetuar la moda actual de barrigar en l’autonomisme                    

Si la militància d’ERC no ho arregla o no ho acaba d’espatllar en el que queda de congrés, beatificaran l’acord de claredat d’Aragonès que tan marcit va semblar fa quatre dies. El beatifiquen les ponències de la nova direcció. Es tornen a fer tants passos enrere cap a la moda de barrigar en l’autonomisme que ara ja ni es parla de referèndum ni de pactar-ne una data. Troben que això era començar la casa per la teulada i ara l’objectiu és recuperar la majoria independentista. La majoria al Parlament de Catalunya, que, segons diuen, és imprescindible, encara que troben que no és suficient. Embolica que fa fort! Quedava res per sentir que superés com a baixada de pantalons l’acord de claredat? Prepareu-vos per dies i dies de barrigar en l’autonomisme! Hi han trobat gust! El gran objectiu és majoria al 2031, però no especifiquen quina majoria. S’entén que parlen d’una majoria d’ERC, sense aliances amb forces de la dreta (ni Junts, ni AC, hem de suposar), i mentre això arriba la qüestió és arrencar-li queixals de sobiranisme als socialistes. Busquen una majoria d’ERC al 2031 que posi fi al cicle electoral a la baixa de les quatre darreres convocatòries. El mes graciós d’aquest barrigar en l’autonomisme en el que semblen trobar-s'hi tan bé els ponents són les raons per les quals han fixat aquest objectiu al 2031. És el centenari del partit! Aprofiten, diuen, el simbolisme de la data! Quines serves! Quanta coherència! Que valents!

