
La comèdia del català                

El president espanyol torna a mentir quan diu que fa 40 anys que esperen                    

El canceller Merz, a La Moncloa, i amb Pedro Sánchez de cos present, ho ha deixat tan clar que no s’entén per què no han passat avui les coses grosses que diuen que passaran a la tardor. Res de català oficial a Europa. A mitjà termini hi haurà una solució a partir que la IA faci prescindibles els intèrprets, però ja es veurà. El president espanyol, molt posat en el seu paper de sastre valent que vol fer creure que mata gegants quan mata mosques, torna a mentir. “Fa 40 anys que ho estem esperant.” Però què dius, paparra? Com vols que ningú t’agafi seriosament si hi fots el morro que hi fots? Anys esperant? Però si ho vàreu demanar fa quatre dies perquè els de Junts us ho exigien si volíeu que els seus set vots us investissin. Ja no recordeu que fins i tot mentíeu sobre el fet d’haver-ho demanat i el perquè no ho concedien? Ja no recordeu que dèieu que s’havien de modificar els tractats? Ja no recordeu que la Plataforma per la Llengua i un diputat irlandès us van enganxar la catxa? Ja no recordeu que el Consell de la Unió Europea va desmentir per escrit que el govern espanyol hagués demanat mai l’oficialitat? D’això fa dos anys, no 40. No fem més comèdia. No voleu el català oficial enlloc. Ni a Catalunya ni a Espanya. Per què l’havíeu de voler a Europa? No complireu res. El català seran els alemanys. El traspàs d’immigració, els socis esquerranosos. Rodalies Renfe, els treballadors. El finançament singular, les autonomies. Visca la Pepa!

