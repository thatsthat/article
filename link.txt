
Ni nom ni pressupost                

El nou canal català de TVE es manté per la Diada, d’aquí a 60 dies                    

Sis mesos després d’haver-se anunciat i tres mesos després de nomenar-ne Oriol Nolis com a director, confirmem, en una entrevista de Jofre Llombart al president de RTVE, José Pablo López, que el nou canal públic en català s’inaugura per la Diada, com ja havia anunciat a l’abril el conseller de la Presidència. La 2 es convertirà en un canal totalment en català a Catalunya, amb programació pròpia, i que a final d’any serà un 60% en català. Així ho diu. De fet hi haurà cafè per a tots perquè la idea forma part de la concepció plurinacional de la comunicació pactada entre Junts, ERC i el PSOE. Del nom encara no en diuen res perquè 2Cat, el primer que havien anunciat, va portar tango amb 3Cat. I del pressupost, tampoc! Esperen que hi hagi el finançament necessari. O sigui que sis mesos després d’acordar-ho, tres mesos després de contractar un director i a 60 dies d’engegar no hi ha nom ni pressupost. El tema del nom costa, però passa. El del pressupost no s’empassa. I menys amb vacances d’estiu pel mig. No hi ha nom ni pressupost perquè veuen a venir que tampoc no hi haurà canal. Si no hi ha d’haver canal, és lògic que els nois no s’entretinguin a pactar un nom ni a fer un pressupost i estiguin a preocupar-se pel seu futur. Tapar l’expedient per la Diada es pot fer amb un parell de traduccions si és que encara els toca ser al peu del cano. O es recupera en Josep Cuní, que no els ha resultat a Espanya.

