
Rufián, rave Santako                

Ni decència a la fi del experiment amb gasosa que era crònica anunciada                    

Es veu que ERC té molta feina a Madrid i han decidit que Gabriel Rufián s’hi dediqui en cos i ànima i dimiteixi com a regidor a l’Ajuntament de Santa Coloma de Gramenet (“Santako” per a ell i els de la seva bola moderna i d’àmplia base). Així ho han explicat i excusat. Molta feina a Madrid! Ni tan sols una raó plausible. Ni tan sols una mica de decència en el final d’un experiment amb gasosa que era una crònica anunciada. Res de res. Bona nit i tapa’t, Santako, que tot el rotllo no va servir per eixamplar la base i ara comença a perillar la menjadora i hem d’estar per el que hem d’estar. No sé ni quan ni com acabarà la vida política del diputat Rufián, però com més s’allargui, més ombres i més menyspreus com el que ha fet als ciutadans de Santa Coloma acumularà. Rufián ha acollonat Santako. Varen usar les municipals, Santa Coloma i l’hegemonia de la socialista Núria Parlon creguts que amb imatge pública i comunicació se’n feia prou per guanyar quotes de representació i poder. Va sortir un rave. No hi havia interès per Santa Coloma ni per Santako. El diputat es veu tan bo i l’hi han fet creure tant, que pensa que arribarà i moldrà. El picar pedra que l’independentisme ha de fer a Santa Coloma no és per a ell. Per això se’n va, no pas per la feina que té a Madrid. En tot cas serà per assegurar-se una feina a Madrid ara que ningú sap fins quan aguantarà l’envelat de canyes en què han convertit el segon govern més progressista de la història.

