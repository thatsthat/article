
Massa bosc i poca vista                

Ens sobra massa forestal i només a Suïssa són més puntuals que Renfe                    

El president ha tornat decidit i arriat de les vacances a Lanzarote. Es fa difícil entendre si va més fort Salvador Illa o si va més fort el ministre Óscar Puente, però jo, des que els he sentit a tots dos, no toco vores. “Hi ha massa bosc”, ha dit el president després que aquest any a Espanya s’hagin cremat més de 400.000 hectàrees. No sé si és el moment més oportú per dir-ho així, i no vull ni imaginar què els deu passar pel cap, que ho diguin. Si després de cremar el que ha cremat et diuen que hi ha massa bosc, és senzill entendre que encara n’ha cremat poc, que se n’ha de cremar molt més. I si neguen haver enviat pocs recursos per a l’extinció com els recriminen, és que potser encara pensen que els han extingit massa de pressa i que els haurien d’haver deixat cremar més. Amb la mar de bosc sobrer que hi ha, què són 400.000 hectàrees? Si encara en queden milions! Si no n’hi hagués, de bosc, com no n’hi ha als cercles glacials o com no n’hi ha al desert, tampoc hi hauria incendis forestals. No hauríem de fer prevenció ni extinció. Seria fantàstic! Mort el gos, morta la ràbia. Ben mirat, potser sí que hi ha massa bosc. Potser és precisament el bosc el que no ens deixa veure el que el ministre Puente veu tan clar. No accepta que parlem de caos ferroviari i assegura que la puntualitat de Renfe només la supera la suïssa. Com deia l’àvia Neus, que santa Llúcia li conservi la vista, al ministre, però que no l’hi augmenti.

