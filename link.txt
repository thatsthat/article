
Esclovellar ametlles                

Hem d’evitar matar el vocabulari que ha marcat generacions de pagesos                    

Fa anys, per il·lustrar la creixent desconnexió entre ciutat i medi rural s’explicava l’anècdota d’un liceu de l’entorn metropolità de París. El professor de naturals demana als alumnes que dibuixin i acoloreixin un pollastre. Entre les làmines recollides ben poques mostren un gratapallers altiu, amb cresta i papada vermella, tonalitats de marró en el plomall i més fosca la cua. La gran majoria mostren el pollastre a l’ast que sovint recullen amb els seus familiars a la rostisseria. Ara la tecnologia ha entrat al camp a tal velocitat que ben aviat no quedarà res de les feines i paraules que han marcat generacions de pagesos, a menys que ens organitzem per evitar matar-ne el vocabulari. Explicàvem diumenge en el dossier que ja hi ha algoritmes als ordinadors per prendre decisions sobre el millor moment per plantar, les proporcions de l’adob, els percentatges per a les ensulfatades i la varietat que respondrà millor a la climatologia que es preveu. Als telenotícies veiem màquines veimar i collir ametlles. Un tractor monumental encamella la filera de ceps i espolsa i recull els grans dels penjolls. D’allà al remolc, que ja és folladora, i a la premsa. Els ametllers no els encamellen, els volten des de la feixa amb una lona que encercla dos metres a l’entorn del tronc de l’arbre, mentre el sacseja. Ni es baten, ni es recullen, ni s’esclovellen. Al remolc, a punt per trencar. La innovació amenaça la llengua, que cau en desús. Protegim-la!

