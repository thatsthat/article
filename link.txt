
Saül i dos petits detalls                

Hi ha qui ha arribat a dir “segona condemna” a un preacord pendent de ratificar                    

Ahir mitjans, agències i xarxes, com si tornessin de vacances assedegats de sang fresca, varen donar incompleta i parcial una notícia que potser es produirà en els propers dies.“Saül Gordillo admet haver agredit sexualment una segona treballadora i accepta 18 mesos de presó.” “Saül Gordillo admet l’agressió sexual a una segona treballadora i accepta un any i mig de presó.” “El periodista Saül Gordillo admet la segona agressió sexual a una treballadora per evitar la presó.” “Saül Gordillo accepta un any i mig de presó per l’agressió sexual a una segona treballadora del digital El Principal.” “Segunda condena al periodista Saül Gordillo por agresión sexual a dos redactoras tras una cena de Navidad.” Ni ha admès ni ha acceptat res i no hi ha cap condemna perquè no hi ha hagut ni judici ni sentència. És possible que admeti i accepti. Serà quan la jutgessa els cridi per al judici de conformitat, per ratificar el principi d’acord de fiscalia, acusació particular i defensa pactat pels lletrats. Admetrà i acceptarà? Potser sí. Però volen dir que ni fiscalia ni acusació admetran ni acceptaran res diferent? No demanaven quatre i vuit, d’anys de presó? Ho tanquen en un any i mig? I amb els cèntims, hi ha acord? Quants? Els 10.000 € de fiscalia o els 50.000 € de l’acusació? I l’acord, inclou suspensió de la pena? Pot ser el que es deia ahir acabi sent veritat. Però no ha passat, i passarà, si comporta suspensió de la pena. Dos petits detalls.

