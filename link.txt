
El poder no se centrifuga                

Ni finançament singular ni traspassos integrals d’immigració ni de rodalies                    

Si l’independentisme institucionalitzador entenia com a peix al cove això que n’han dit traspassos integrals i sobre els quals dialoguen i negocien aquests dies, com immigració (Junts) i rodalies (ERC), estem ben arreglats. No hi haurà traspassos integrals de res. Mai. Pugeu-hi de peus! Aquest dimecres, Felipe González ho explicava molt bé als empresaris valencians al mateix temps que tractava de mentiders i trilers els seus pel fet de voler fer creure que hi havia condonació del deute. La condonació del deute (que no haurà salvat fins a final d’any els tràmits administratius que ha de passar) és una cortina de fum per entretenir el cèlebre finançament singular, que ha de fer el mateix camí que la condonació i acabarà singular per la pluralitat. Del traspàs integral de rodalies, ja ens han dit que es constituirà una tercera empresa pública perquè porti el que s’ha de traspassar, i del traspàs integral d’immigració suposem que hi ha acords secrets en què el mediador confia. Felipe González, que és el que la sap més llarga, ho té clar. “Descentralitzar no és centrifugar el poder. Es descentralitzen les competències per fer-les més eficients, però el poder no es descentralitza”, assenyalava dimecres. I això és el que hi ha. Tant li fa que ja no parlem d’independència, ni de referèndum, ni d’autodeterminació. El poder no es traspassa. El poder no se centrifuga. Si voleu competències per treballar més i sense recursos... Però el poder, no.

