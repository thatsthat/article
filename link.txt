
Fugitiu, neta, biquini i xicot                

La pubilla comença un gran idil·li amb mitjans, i ve a protegir-la, a ella i corona                    

Crida l’atenció que de la quantitat de gent que li hem dit sense miraments tot el que és i més, el fugitiu hagi escollit posar una demanda al promotor de les anxoves del Cantàbric. Fa aixecar les orelles que després de tants anys sentint-se dir tot el que és i més (Els Borbons en pilotes és del 2004 i Les pilotes dels Borbons, del 2013, per posar dos exemples), el fugitiu s’hagi despenjat ara amb una primera i exclusiva demanda a Miguel Ángel Revilla, expresident de Cantàbria. En vindrà una rastellera tot darrere? És només un toc d’atenció? Per què a un polític i no a un periodista o a una amant, que n’hi ha centenars i que li han dit tot el que és i més? Per què a Revilla, campechano com ell, que es presentava a La Zarzuela i La Moncloa en taxi i amb un pot d’anxoves del Cantàbric per promocionar-les? Ves que no sigui tot fum perquè veuen que se’ls escapa la pubilla i no saben com distreure l’atenció. No sembla que Elionor tingui gaire interès a agafar un cert nivell com a militar de trampeta. Ni hi va tenir interès mentre la tenien a terra ni n’hi té ara, que és en mar. De la travessia de l’Elcano pels set mars, sembla que el que més li interessa (no li ho recrimino) és arribar a port i tenir les estones de cabina particular que pot compartir amb el xicot a bord del vaixell escola. Diria que les fotos en biquini només són el començament d’un gran idil·li entre princesa, paparazzis
i mitjans. El fugitiu surt a protegir la neta i la corona.

