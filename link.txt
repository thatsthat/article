
Qui ha sortit i de què?                

La batalla dels currículums falsificats té la pinta de tota “una passa” d’estiu                    

Tinc un amic que molt avançada qualsevol mà d’una partida de botifarra acostuma a interrompre l’atenció dels jugadors amb la mateixa pregunta, en principi absurda en aquell moment. “Qui ha sortit i de què?” Si no sap qui ha sortit ni de què, què coi sap de les cartes jugades i què coi li serveix saber-ho quan el peix ja és tot venut, que diuen els botifarrers. Mai hem acabat de saber si és vici, si és una operació de distracció del rival, si és un senyal per al company, si és una presa de pèl o si realment hi ha algun càlcul essencial del qual depèn saber qui ha sortit i saber de què ha sortit i se’n vol assegurar. Ara ja ningú li pregunta per què ho fa, i a vegades, quan ens queden només dues o tres de les dotze cartes a les mans, si ell no ho diu ja ho diu algú per ell. “Qui ha sortit i de què?” És més. Jo mateix, en partides que ell no hi és, el substitueixo en la funció. Ja no sé arribar al final d’una mà sense la cantarella. Ni li sé el sentit ni té cap conseqüència. Segurament és un absurd. No tan absurd, però, com la batalla de currículums falsificats en què es mou aquests dies d’agost la política. Una verdadera passa. Ara resultarà que falsificar currículums era l’esport nacional en diferents intensitats. Per això tothom s’ha posat a mirar què és el personatge que té al davant i on es va treure el títol. Què ets i on has estudiat? I ai del pobre que no li lligui! “Qui ha sortit i de què?”Va ser la diputada Noelia, del PP, la que considera exemplar dimitir.

