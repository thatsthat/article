
El suflé Ter Stegen                

És fum per amagar que no hi ha camp, ni capità ni fitxatges inscrits                    

Joan Laporta ha perdut l’oportunitat de recentrar la situació que tenia i que té, a recer del gran èxit esportiu que ell, Flick i la generació del bràquet han signat aquesta temporada passada. No ha volgut sincerar-se pel que fa a la realitat de la situació econòmica i ara haurà de viure d’inflar suflés per mantenir tapades les teranyines que hi ha rere les cortines i els nius de rates que coven sota les estores. Tornen a Alícia al país de les meravelles. Ningú recorda ja la Superlliga i ara fem la pilota al president de la UEFA, Ceferin, que ha reformat tan bé la lliga de campions. De perillar la inscripció de jugadors a la lliga, perilla fins i tot la de Joan Garcia, la ploma que els periquitos no perdonaran mai de la vida que els l’hagin arrencat. Sort n’hi haurà per quadrar salaris que marxa Iñigo Martínez (encara que ens quedem sense cap esquerrà) i sort que Nico Williams es va quedar a Bilbao. Si el camp s’arriba a obrir el dia del València, serà per a un màxim de 27.000 espectadors, justet una quarta part de l’aforament. I per no quedar sense capità al Gamper i a la presentació, que seria prou lleig, inventem una retirada “temporal” de la capitania a Ter Stegen, escollit per la plantilla i amb tres anys de contracte. Soc dels qui la pancarta a Madrid els va arribar. Molt. De fet la vaig llegir també en clau pròpia. Tenia moltes ganes de tornar a veure un Barça liderat per Laporta. Però dia a dia me les fan passar, malgrat la brillantor que exhibeixen al camp.

