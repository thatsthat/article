
Tan espanyol, el català!                

Ayuso té raó. Espanya és la nació que sotmet i Catalunya l’altra, la sotmesa                    

A qui deixa Ayuso com a orelluts negant-se a usar orelleres? Hi queda ella, al no seguir-la ni un president autonòmic del PP? Jo crec que no. La madrilenya va venir a Barcelona amb matxos carregats i de vermell llampant a fer mal en el punt i el lloc que ara en pot fer més perquè és el darrer refugi de l’aliança contra les dretes espanyoles. Va venir a fer mal a la llengua. Va venir a fer mal al català. Recordeu el president Illa dient la setmana passada allò tan bonic que el català forma part de la identitat espanyola i que Europa ho ha d’entendre? Dos dies després es va veure què entenien i ho varen tornar a deixar. És el que va venir a explicar Ayuso a Illa, als catalans i als europeus. Com d’identitari senten els espanyols el català! Ni a Catalunya no el vol sentir! El PP no la va seguir, és cert. Però la va deixar fer. La varen deixar fer perquè la toca bé i la centra amb precisió. El català no forma part de la identitat espanyola per més que el govern espanyol necessiti vots catalanistes per mantenir-se i per més que digui el president Illa. El català és un floronco al cul de la identitat espanyola que no els deixa seure tranquils. Per això fan veure que el volen oficial a Europa i no l’han fet oficial a Espanya. Per això Ayuso se’n vanta com se’n vanta, sermonejant que l’Estat plurinacional no existeix i que Espanya és una gran nació de fa segles. Ho té clar i té tota la raó. Són una nació, i els catalans, una altra. La que sotmet i la sotmesa.

