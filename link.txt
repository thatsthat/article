
El van veure a presó                

Iglesias, Echenique i Belarra ens confirmen la seva superioritat moral                    

Quan Pablo Echenique va sortir amb la idea que hi havia una cacera de bruixes contra l’obra de teatre Esas latinas vaig témer que tornaven a venir dies de veure l’esquerra espanyola agafar el rave per les fulles i exhibir superioritat moral contra el nacionalisme i l’independentisme catalans. Sentir la secretària general de Podem, Ione Belarra, dir a Junts que solament volen les competències d’immigració per fer polítiques racistes i competir amb Aliança Catalana fa estremir. Confirma que l’esquerra caviar és la nova Inquisició. No és una badada o una relliscada que es pugui rectificar. Ja és la resposta a una polèmica que havia iniciat ella mateixa en afirmar que s’oposarien al traspàs de les competències en immigració perquè es volien per organitzar més batudes racistes, cosa que seria possible perquè hi ha molts més mossos que policies nacionals i guàrdies civils, segons el seu brillant cervellet. Oriol Junqueras ha recordat a Pablo Echenique i a Ione Belarra que el que ara diuen és el que deien no fa tant els dirigents de Ciudadanos. I ha saltat el santcrist gros. Amb una volada moral que fa autèntica pena, l’exvicepresident Pablo Iglesias ha renyat Junqueras. “Ni Rivera ni Arrimadas ni els teus nous socis del PSOE et van anar a veure a tu a la presó. Nosaltres sí. Abraçada”. El vares anar a veure a la presó! I què n’esperaves? A què creus que et dona dret un mínim comportament humanitari?

