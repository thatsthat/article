
Espadaler ressignifica                

Diu que toca a la comissaria de Via Laietana i no parlar de treure’n la policia                    

La primera vegada que el ministre portaveu de Mariano Rajoy, Íñigo Méndez de Vigo, es va posar a la boca el terme “tumultuario” vaig córrer instintivament al diccionari, bo i que el significat es deduïa. Volia veure matisos perquè me’n temia alguna, com així va ser. La concentració a economia havia de ser “un alzamiento tumultario” per poder anar contra els Jordis per sedició. El mateix m’ha passat quan ara he sentit el conseller de Justícia, Ramon Espadaler, parlar de “ressignificar”. Malament rai quan els polítics busquen paraulotes que no s’usen al taller, al camp, a l’aula, a l’obra ni a l’oficina. Ressignificar, ressignificat, ressignificador! Ressignifiquen sovint, vostès? Ressignifiquen a la feina? Ressignifiquen a casa? Ressignifiquen amb els amics? O, per contra, les coses els signifiquen el que signifiquen un dia sí i l’altre també? El conseller Espadaler, dinosaure polític que va sobreviure a Unió després d’ajudar Duran Lleida i  Sánchez Llibre a enfonsar-la, ara ressignificarà la comissaria de Via Laietana.  Què vol dir? Ell s’ho sap. Al mes de setembre, en la primera compareixença al Parlament, ja va dir que volia reconvertir en espai de memòria la comissaria, com ja es demana des de fa vint anys. Dimecres, també al Parlament, va fer saber  que ha escrit una carta al ministre Marlaska per demanar parlar-ne. I per tres  vegades va deixar clar que no es tracta  de fer-ne fora la policia, sinó de ressignificar l’espai. Mama, por!                
