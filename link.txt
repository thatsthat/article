
No es convida al funeral                

Reis i autoritats tenen lloc a la catedral però no els familiars de les víctimes                    

Es veu que l’arxidiòcesi de València, que dilluns organitza a la catedral un funeral homenatge als morts en la torrentada, no ha pogut convidar directament els familiars de les víctimes perquè la llei de protecció de dades impedeix facilitar-ne els noms. Les famílies s’han indignat, és clar. Estem així de tronats! Els reis d’Espanya i els polítics del País Valencià ja hi tenen tots el lloc reservat, a la catedral, però els familiars de les víctimes que es vulguin procurar una invitació s’han d’adreçar als rectors de les seves parròquies i sol·licitar-la. Tal com ho llegeixen, sí. Com era allò de la consellera? “No molestin. Cap a casa, que ja els cridarem.” Ara va al revés. Si volen ser-hi, aixequin el dit. No cal que s’estirin els cabells del cap. Tornin a entrar els ulls a les òrbites. I com feia l’àvia Neus en aquestes ocasions, reneguin contra Déu, la creu i el fuster que la feu. Ella deia que el Sant Crist gros no tenia mai en compte les paraulotes ni les malediccions quan eren tan justificades. No ha transcendit de moment qui ha estat el malànima que ha provocat la polèmica, però l’arxidiòcesi l’ha destapat en un comunicat. “L’Església de València ha volgut celebrar un funeral per totes les persones que varen morir en la catàstrofe del passat 29 d’octubre. Els rectors s’han preocupat de buscar entre els seus feligresos i contactar amb els familiars de les víctimes. Posi’s en contacte amb el seu rector.” No es convida al funeral.                
