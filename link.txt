
És l’hora de l’orgull                

No n’és cap altra, perquè hi ha molt de mèrit en el projecte del Girona                    

Si el Girona no hagués fet la temporada que va fer l’any passat, tothom trobaria francament bé tenir quatre equips per sota i estar a tres punts del descens (i amb el goal average a favor) quan queden sis jornades per al final de la lliga, tres les juguem a casa i tres a fora, i dos de les de fora són amb equips que estan cinc i divuit punts per sota nostre a la taula. L’expectativa d’una quarta temporada continuada a la primera divisió del futbol estatal és molt més que raonable i en les properes setmanes en farem una altra de grossa. En les properes setmanes capolarem el malefici que quan els equips petits somnien amb Europa es desperten a segona divisió. Hi confio i hi confio molt. No tornarem a Europa la temporada vinent com Míchel s’havia fixat en algun moment, però aquest equip té encara molt de crèdit bo i les deu jornades sense guanyar. Aquest és un bon projecte de futbol, el que més satisfaccions ha donat a la ciutat, bo i que no es pot negar que tres punts de trenta és una misèria. És cert, una autèntica misèria. Però a Montilivi s’han viscut moltes misèries durant molts anys, i aquesta no és la més grossa, encara que sigui la més recent. Ara és l’hora de l’orgull per a l’afició, no és l’hora de l’esbandida. L’orgull, segons el diccionari, és un sentiment de satisfacció per coses pròpies a les quals s’atribueix mèrit. Hi ha molt de mèrit en el projecte. Ara és l’hora que posem l’orgull sobre la taula. No és cap altra hora.

