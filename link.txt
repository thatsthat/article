
Empatxada de clàssic                

És aquest ‘kit’ el que hem de preparar d’urgència, i no el de supervivència                    

Aneu a saber quan i com petarà això de la guerra amb Putin per la qual ens volen rearmar, fer rascar la melsa i proveir-nos d’aquell divertit kit (estoig) de seguretat i supervivència que ens presentaven la setmana passada. Ja ho veurem. Que no passi com amb les armes de destrucció massiva que tenia amagades Saddam Hussein. L’estoig que ara hem de preparar ràpid i a consciència, si volem sobreviure, és el del clàssic. Anem-nos preparant per a un empatx de Barça - Madrid. De moment ja hi han dues dates segures, i jo apostaria clarament per una tercera, i haurem de menjar-ho i pair-ho en 35 dies. En el primer episodi, el dissabte 26 d’abril, a La Cartuja, a Sevilla, es jugaran la copa del Rei. El segon episodi, quinze dies després, el diumenge 11 de maig, en la jornada 35 de la lliga. Els tornarem a tenir l’un davant de l’altre a Barcelona, a l’estadi olímpic Lluís Companys. És molt possible que del resultat d’aquell dia en depengui el campionat de lliga. El tercer episodi no és segur a hores d’ara. Però és molt possible que tots dos siguin a l’Alianz Arena de Múnic el dissabte 31 de maig per a la final de la Champions. Sembla que al Barça aquest any li toca, i últimament el Madrid ja hi és sempre. Trenta-cinc dies, tres clàssics. Copa, lliga i Champions. Si tots dos passen els quarts, fins al 6 de maig, tornada de les semifinals, no sabem si els clàssics són tres, i quan sapiguem si són tres, ja sabrem com ha acabat el primer. Empatx segur.

