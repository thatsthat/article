
S’han tornat a lluir!                

L’enamorament inicial de Broncano amb l’audiència de TV1 s’ha refredat                    

No soc ni de La Revuelta (TVE1) ni d’El Hormiguero (A3) i no tinc cap opinió sobre el pa que hi donen el David Broncano i el Pablo Motos. No m’interessen i no me’ls miro ni me’ls escolto. No m’hi aturo ni els pocs dies que estic fent zàping a la pantalla a l’hora que ells són en antena. Astracanada per astracanada, si tinc alguns minuts per perdre prefereixo rebolcar-me en algun audiovisual més dur i més en vena, que a aquella hora també se’n subministren. Soc més de telepornografia emocional com el First Dates, de Carlos Sobera (Cuatro); Caso cerrado, d’Ana María Polo (Telemundo), o política màgica com El Cascabel, d’Antonio Jiménez (La Trece). Sempre t’hi petes de riure per no plorar, que deia l’àvia Neus, però sobretot són molt útils contra episodis de restrenyiment. Laxen més que un bon grapat de prunes siguin japoneses, reina-clàudia, clàudies o de colló de frare. Hem tornat a fer el negoci d’en Papitu amb les cabres. Llegeixo en diferents mitjans que l’enamorament inicial de Broncano amb les audiències s’ha anat refredant. Passada la novetat, Broncano perd mig milió d’espectadors respecte dels que havia aconseguit al setembre. O sigui que li haurem pagat una milionada (TV1 surt de la nostra butxaca) i no haurà servit ni per fer pujar l’audiència. Per facturar més ja sabíem que no seria, perquè fa temps que van renunciar a la publicitat. Negoci rodó altra vegada. S’han tornat a lluir! A veure què inventen.

