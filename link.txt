
‘Viva la Guardia Civil!’                

Ja no els cal inventar, ara en fan prou exhibint els seus coneixements                    

Quan vaig saber de la rectificació que els agents de la UCO havien enviat al Tribunal Suprem de l’informe sobre el patrimoni que l’exministre Ábalos té o tenia a Colòmbia, no em vaig poder estar de llançar un crit. “Viva la Guardia Civil!” Em vaig contestar jo mateix “Viva!” Cap institució pot arribar a ser al mateix temps un drama tan gran i un vodevil tan immens. No ens la mereixem! Ni els espanyols, no se la mereixen! Una unitat especialitzada que confon el dòlar americà amb el peso colombià, que ho escriu en un informe i que ho envia al Tribunal Suprem és un luxe que no té ni tindrà preu! Va anar just que no em pixés de riure, perquè em va venir al cervell aquell acudit a què els tricornis em remeten sempre. És aquell acudit tan vell com jo mateix del dia que l’oficina de control sísmic dels Estats Units telegrafia un avís a la comandància de la Guàrdia Civil d’un poble el nom del qual no té ara cap importància, però que podria ser la mateixa UCO. “Detectado movimiento sísmico. STOP. Muy peligroso. STOP. Epicentro muy próximo a su ciudad. STOP. Rogamos información sobre el desarrollo de los acontecimientos. STOP.” Passada ben bé una setmana l’oficina sísmica dels Estats Units rep un telegrama de la comandància de la Guàrdia Civil en qüestió. “Movimiento sísmico desarticulado. STOP. Epicentro, su hermano y tres más han sido detenidos. STOP. No hemos informado antes porque hemos tenido un terremoto de pelotas. STOP.”

