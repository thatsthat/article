
Us feu fotre                

Diem amb Lluís Llach que només la força del carrer ens farà independents                    

Hi havia el malestar que se’ns posava a molts per la previsió meteorològica de la pluja que havia de caure. Hi havia l’estigmatització que van voler provocar agitant la presència de Sílvia Orriols i Aliança Catalana. Hi havia l’anunci crida d’Oriol Junqueras que ell no hi aniria i que alliberava els fidelíssims. Hi havia el neguit que varen crear en alguns col·lectius que es veien en una manifestació amb més banderes palestines que estelades. Hi havia “la normalitat”, teoria política al darrere del girar full i que defensa que la Diada ha de ser festiva i no reivindicativa. Hi havia la munió d’emprenyats amb l’independentisme institucional que encara estan en la fase abstencionista, tant electoral com mobilitzadora. Hi havia l’escassa venda de samarretes que havia aconseguit fer l’Assemblea. Hi havia la testimonial organització d’autocars que s’havien omplert per arribar a Barcelona, Girona i Tortosa. Hi havia disposició i preparació a l’unionisme per tornar a estendre un altre certificat de defunció de l’independentisme, però s’ha de fer fotre. La mobilització és viva. Un miler amunt, un miler avall, en vàrem ser més al carrer que l’any passat i, sobretot, hi va haver un rejoveniment clar de la plantilla, que això els fot molt i molt més. Em quedo amb una veritat com un temple del discurs d’en Llach. “Només per la força del carrer serem independents.” Apa-li! Deixem-nos d’hòsties i pas a pas recuperem-lo! Als despatxos hi sobra gent!

