
El cor al Santa Caterina                

Dona gust com funciona la unitat de cardiologia de l’hospital de Salt                    

Per prescripció de la metgessa de família, ahir tenia ITV a l’hospital Santa Caterina de Salt (Gironès), concretament a la unitat de cardiologia. Si el país enter funcionés una quarta part de bé de com va funcionar el servei les dues hores llargues que hi vaig ser atès, hauríem de buscar Alícia per dir-li que hem trobat el país de les meravelles. Si les persones del país enter tinguessin una quarta part de l’afabilitat, professionalitat i bon tracte que durant dues hores llargues vaig veure dispensar als usuaris del servei pels metges i infermeres que hi treballaven, n’hi hauria per fer barretada a la ciutadania tota que es dedica al servei públic. En sortir, si volies, contestaves una enquesta anònima de valoració del servei. Eren deu apreciacions que havies de puntuar entre l’1 i el 10. Els vaig posar dos 9 a l’atzar, perquè em feia vergonya posar-los els deu 10 que crec que es mereixien. Brutal, de veritat! Llegim tant i escrivim tant dels exemples concrets de mal servei públic, que mentre completava l’enquesta anònima vaig pensar que els havia de dedicar un voraviu a cara descoberta. Clar, concret i concís. Simplement per dir que dona gust com funciona la unitat de cardiologia de l’hospital de Santa Caterina de Salt i dona gust com et tracten els professionals que hi treballen. Parlo d’aquest perquè és el que ahir vaig conèixer, però en el vostre molts de vosaltres hi trobeu el mateix. Tenim una sanitat pública per presumir-ne!                
