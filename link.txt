
De fora vingueren...                

Si costa tant treure un ocupa de casa és perquè els legisladors ho volen                    

Orgues i murgues a banda, tots els juristes, polítics, politicòlegs, propietaris i ocupes professionals saben que, tal com està la llei, la policia municipal de Girona va fer bé d’aconsellar els propietaris de la casa ocupada que ho deixessin estar. És de boig, però és així. I més de boig és la reacció del govern municipal, que s’ha solidaritzat amb els propietaris, i la de l’oposició, que posa el crit al cel perquè amb la solidaritat no n’hi ha prou i exigeix que s’accelerin les solucions i els Riera puguin recuperar el que és seu. Però que no tenen representació a les Corts espanyoles i al Parlament de Catalunya tots i cadascun d’ells? N’hi ha algun que sigui orfe a les cambres legisladores? Doncs que legislin, home! Que els seus legislin, que ja fa massa que dura la gresca! Quants anys portem amb aquesta pantomima? Que l’estat de dret ha de ser garantista, hi estem tots d’acord, però en casos com aquest no parlem de garanties, parlem que la legislació és una bleda assolellada. No pot valer uns vídeos gravats fa uns dies quan t’hi feies el dinar. O acredites documentalment la propietat o un contracte de lloguer. Si no, el que ha de dir la llei és que has de sortir i que si realment tens un problema d’habitatge, el teu lloc són els serveis socials. Ara el col·legi d’advocats ha mogut la cua i fa una proposta que ja havia plantejat anys enrere i que va quedar en res. De moment, com deia l’àvia Neus, de fora vingueren i de casa ens tragueren.                
