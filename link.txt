
Deixa-ho, Comín, deixa-ho                

Fes endreça sense fressa, no facis més ridícul ni facis sentir més vergonya                    

No hi ha res de res en els resultats de les eleccions al Consell de la República a què el candidat Toni Comín es pugui agafar per continuar movent la cua en els entorns en què els ha mogut fins ara. Ni la sospita que diu que té d’unes “anomalies” que s’han produït en el procés electoral. Deixa-ho, Comín, deixa-ho. Toca deixar-ho, no en tinguis cap dubte. Mira a veure si aconsegueixes endreçar la situació del teu escó al Parlament Europeu, mira a veure si aconsegueixes endreçar la teva situació amb la Toga Nostra, que ja veus que continua impassible, i organitza’t per anar fent passos primer cap a la segona línia i després cap al fons de la foto. Amaga’t al darrere dels que siguin més alts que tu i que no se’t vegi. Ni se’t senti. A partir del resultat que ahir es va fer públic, ja només hi pots perdre bous i esquelles, en la primera línia. Els pocs electors que s’han mogut no volen saber res de tu, l’entorn de Waterloo en què t’has mogut els darrers anys ja t’havia fet la creu abans de les votacions i a Junts hi vares arribar després d’una llarga peregrinació a traves d’ERC, PSC i Ciutadans pel Canvi. Ara potser prou, Comín, deixa-ho. No corris riscos. Ferma el que hagis de fermar, això ho entenem tots. Però fes l’endreça sense fer fressa. No facis més el ridícul ni facis sentir més vergonya aliena als que pensem que s’han de tornar a carregar els matxos i tornar a iniciar, des de baix, el camí a la independència. Salut, company! Ara, descansa!

