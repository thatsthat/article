
Porteu-lo a l’otorrino                

Junqueras fa ara una patologia a l’oïda i sembla quedar sord com una perola                    

Com que l’experiència demostra que és un pas que costa molt de fer, trobo que adquireix especial rellevància el que ahir varen fer l’expresidenta de l’ANC Carme Forcadell i l’exconsellera de Treball Dolors Bassa, totes dues preses polítiques de la repressió espanyola, totes dues figures il·lustres d’ERC, el partit que es deixa acollonar i ens acollona a tots amb el “singular generalitzable”. La Carme ha anat ras i curt a la línia de flotació de l’acord de finançament de dilluns. “Una altra presa de pèl”, ha escrit. I opta per allò tan famós d’en Schuster. No fa falta dir res més. La de Torroella de Montgrí hi bolca una mica mes de literatura, però cap concessió a la galeria. “Enfadada, angoixada... i tot el que ve! Ni el que va pactar ERC i PSC per l’investidura del President Illa es compleix. Ni finançament singular, ni ordinalitat, ni bilateralitat, ni la clau de la caixa. Ara només es parla de gestió.” Com en el cas de Forcadell, no fa falta dir res més. Els que estiguin a prop de Junqueras i no li vulguin mal han de començar a convèncer el líder que es posi en mans d’un otorrino. Hi ha símptomes clars que desenvolupa una patologia a l’oïda que en alguns moments el deixa fora d’escaire i que el fa sortir amb ocurrències com que la música del pacte de dilluns “li sona bé”. Quina música? La fressa infernal que ja han tornat a aixecar Ayuso, Page i cia.? Va! Porteu-lo a l’otorrino, o aquest quedarà sord com una perola, que deia l’àvia Neus.

