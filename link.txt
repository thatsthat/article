
Final de curs enigmàtic                

Ara que sabem venir-hi plorats, diuen que de casa no s’hi ve “negociats”                    

És trist i lamentable, però tot indica que el curs polític espanyol arriba a les vacances d’agost amb una evident oxigenació de l’entorn de Pedro Sánchez gràcies a les revelacions del cas Montoro, conegudes per mor dels Mossos i del jutjat número 2 de Tarragona. Cap millora a celebrar. Res que s’hagin guanyat a pols i de què se’n pugui parlar com d’un èxit. Es neutralitza la podridura pròpia amb la podridura dels altres. Més difícil encara, que diuen al circ. És el que passa quan vius del relat en lloc de viure de la realitat. Si el relat de l’altre és dolent, també et val perquè el teu relat tregui el cap enmig de la porqueria generalitzada. Així és com estem, i no estem de cap més manera. Ara toca esperar la tornada. Si hem de creure Puigdemont, de casa no s’hi ve negociat, que encara que des d’ERC ho llegeixin com una mostra del “supremacisme malaltís” del president, vol dir que ja parlarem de tot després, perquè ves a saber on serem i ves a saber si negociarem amb Zapatero o negociarem amb el mateix Sánchez i ves a saber si en traurem res. De sempre ens havien dit que de casa s’hi venia plorat. I de tota la vida de l’àvia Neus que sabem que a la feina s’hi va menjat, cagat i pixat. La nova premissa de Puigdemont i la rebotida d’ERC fan canviar el paradigma i semblen tancar el curs polític català amb un nou mandat tan enigmàtic com tot el que es cuina a Waterloo fins que no se serveix a taula. “No vinguin negociats de casa.”

