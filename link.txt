
Li queda un telenotícies                

O molt m’equivoco o el Consell de la República farà la fi de CDC i el PDeCAT                    

Probablement el temps dirà que haurà tingut una vida curta (2018-2025/6) i serà difícil trobar-li més llums que ombres el dia que se’n faci una anàlisi amb perspectiva històrica. Tampoc trigarem gaire a haver de passar el tràngol, perquè s’ensuma que el Consell de la República no sobreviurà a la dimissió de Carles Puigdemont i els que l’acompanyaven en el govern. Tècnicament estem en una comissió gestora que haurà de convocar un procés electoral, i és molt possible que ho faci. Altra cosa és amb quin èxit s’afrontarà ara el procés electoral i el futur. Cert que Carles Puigdemont va ser elegit fa quatre dies (el 19 de febrer) amb un 92,4% dels vots emesos, però també és cert que en aquell moment només es varen mobilitzar per votar un 10% dels electors. Els socis del Consell havien arribat als 100.000 inscrits l’octubre del 2021, tres anys després de la seva fundació. Però els tres últims anys la trempera a l’entorn de l’organització ha baixat molt. Ara en són 103.457. Teòricament el Consell “és l’instrument per acabar entre tots el camí de la república que Catalunya va iniciar l’1 d’Octubre del 2017”. No m’importaria equivocar-me, però em fa la impressió que ara que la cúpula ha emigrat a dirigir Junts, al Consell li queda un telenotícies. Dos o tres, a tot estirar. Repeteixo que no m’importaria equivocar-me, però és que, a més, temo una certa fi d’en cagaelàstics, a l’estil de CDC i del PDeCAT.                
