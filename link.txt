
La Diputació no compta                

A totes, el PSC, Junts i ERC han aprovat el pressupost del 2025 en temps i forma                    

Els socialistes asseguren i reasseguren que ells sempre compleixen els seus acords i pactes, i es queden tan amples, com amples es queden Junts i ERC, que de moment continuen dient que si no es compleixen, com no es compleixen, es trenca la confiança i no hi haurà pressupostos el 2025. Com a mínim no hi haurà pressupostos!, diuen. Perquè n’hi hagi a Catalunya nomes depèn que li girin la barretina a Junqueras i perquè n’hi hagi a Espanya també l’hi han de girar a Puigdemont. Ja ho veurem. Però, d’una banda, com recordava ahir, qui té el cul llogat no seu quan vol. I, de l’altra, resulta curiós que enmig de la suposada tempesta política qui hagi aprovat pressupostos per al 2025 hagin estat les quatre diputacions catalanes. Els han aprovat entre el 19 de novembre (Girona) i el 19 de desembre (Lleida). Barcelona ho va fer el 29 de novembre i Tarragona el 3 de desembre. Totes quatre han aprovat augments respecte al 2024, des del 4% fins a l’11%, i entre totes quatre els pressupostos sumen dos mil milions d’euros. Res menor, ja ho veieu. Barcelona (1.308), Tarragona (222), Girona (207) i Lleida (172). Estàvem en el moment àlgid dels incompliments i de les amenaces pels incompliments, però la Diputació es veu que no compta, es veu que és una altra lliga. A totes quatre, el PSC, Junts i ERC han aprovat el pressupost del 2025 en temps i forma. És per això (i altres coses d’aquest estil) que començo a no creure’m gaire res.                
