
Dijous, a les Cotxeres                

Que bé vaig estar a Sants amb la gent de MésJunts Sempre Anem MésLluny                    

Per poc que sigui veritat allò de digue’m amb qui et retrates i et diré qui ets, si m’heu de descriure a mi, feu servir, si us plau, la fotografia de grup de dijous al vespre a les Cotxeres de Sants. Que ben envoltat estava! Que bé em varen fer trobar! Quant orgull sentia, quant agraïment els tinc i quantes ganes que se m’encomanin les maneres de tanta bona gent! Catalans indòmits! Lluitadors incansables! Ciutadans amb qui aniries a la fi del món! D’entrada, l’associació MésJunts Sempre Anem MésLluny, organitzadora dels Premis 1 d’Octubre a la trajectòria, i el seu president, Albert Forcades, al capdavant. Moltes gràcies per ser-hi, per la iniciativa i per l’organització! No accepten subvencions i no exigeixen quotes i potser és per això que respires la tranquil·litat i la pau d’esperit que desprenen. O potser és la gran estelada que tenen de teló de fons a l’escenari, o l’urna de l’1 d’octubre que presideix l’acte, o l’excel·lència humana d’aquells amb qui t’han fet l’honor de compartir la tarda. Iolanda Batallé, tapant forat a Tatxo Benet. Lluís Brunet, el fotoperiodista que ni avui deixa de ser-ne. Joan-Lluís Lluís, tendresa del nord. Núria Cadenes, insubornabilitat des de l’adolescència. La Directa, periodisme per treure’s el barret. Enric Subirà, l’Església que enyorem. La Dharma, 50 anys de ritme a les venes d’aquest poble. Ramon Beltran, un amor de més de cent veus, i La Bressola, imprescindible que es salvi. Seguim! Més junts i més lluny!

