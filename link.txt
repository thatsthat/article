
Deixeu en pau el PP                

No emprenyeu dient que té la culpa que el català no sigui oficial a Europa                    

De veritat creieu, dirigents independentistes i alts càrrecs socialistes, que enganyeu algú amb la cantarella que el PP ha impedit l’oficialitat del català a Europa? Si ho creieu, malament rai. I si no ho creieu, encara pitjor. A hores d’ara no només en sou vosaltres els culpables, sinó que també sou culpables d’haver creat unes falses expectatives sabent que les creàveu. Uns i altres vàreu prevaricar intel·lectualment i políticament quan vàreu voler fer creure que pagàveu i cobràveu per avançat. Aviat farà dos anys de les eleccions i més enllà de la pantomima de la instància que no s’havia presentat, cada vegada queda més clar que Francina Armengol va obtenir la presidència del Congrés gratia et amore. Literalment gratia et amore i perquè s’havia d’aturar el pas a la dreta. Per res més. No hi ha hagut oficialitat ni sota la presidència espanyola. Ni amb la belga. Ni amb l’hongaresa. I ahir tampoc va ser possible amb la polonesa. Potser no ho sabíeu, que el PP hi jugaria a la contra? No hi comptàveu? Si no hi comptàveu feu-vos dir una missa, que diria l’àvia Neus. Deixeu en pau el PP, però sobretot no ens emprenyeu dient que és el PP que té la culpa que el català no sigui oficial a Europa. Amb les qüestions de llengua catalana, els populars són tan impresentables com ho han sigut sempre. Vosaltres sou uns incompetents en signar acords que no podíeu complir i voler fer veure garses per perdius a la ciutadania. Sumem i seguim.

