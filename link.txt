
Jordi Martínez, Síntesi                

Model d’èxit de reconversió contínua, imprescindible i sense aturador                    

La setmana passada va fer 30 anys que Jordi Martínez va fundar l’empresa de comunicació. Com la Carme Coll, que en va fer 25 fa uns dies, en Jordi és un puntaire de primera generació, i se’n sent orgullós, com jo me’n sento d’ell i d’haver compartit el molt i molt bo que vàrem compartir al principi d’El Punt i quan encara érem Punt Diari. En Jordi és un exemple del que ha obligat aquest ofici de periodista en els darrers cinquanta anys als que l’estimem, i al que obligarà en els cinquanta anys vinents als que l’estimaran. La reconversió contínua. La reconversió constant. L’empresa Síntesi, amb en Jordi al capdavant, és un model d’èxit d’aquesta reconversió necessària, imprescindible i sense aturador. En Titines va començar com jo, de corresponsal al poble que l’havia vist néixer, Malgrat, i a la comarca, l’Alt Maresme. Es va incorporar a la redacció i durant anys va ser el que tallava i repartia joc des del mig del camp. Va ser dels primers a intuir que la lluita pel relat marcaria molt el futur i va acceptar la crida de la comunicació institucional en el complex món de Lloret de Mar. Amb els anys, ja des de Síntesi, va ampliar el ventall a altres ajuntaments i altres corporacions. Quan els productes en paper varen començar a fer figa va captar els clients en la gestió de conflictes i crisis comunicacionals. Ara diu que pensa a jubilar-se, però us diré, en síntesi, que no el sé veure gaire més jubilat que jo. Per molts anys, Jordi!

