
Mazón no ha dimitit                

Tres dies després diuen el que ja no podien amagar, són dues mil víctimes                    

El ministre de l’Interior de França va oferir 200 bombers a punt per actuar immediatament en tasques de rescat i salvament al País Valencià. Se li va dir que no, que no se’ls necessitava. El ministre de l’Interior del Marroc també va oferir 200 bombers a punt per actuar immediatament en tasques de rescat i salvament al País Valencià. Se li va dir que no, com al francès, que no se’ls necessitava. La Generalitat de Catalunya havia ofert des del primer moment un contingent de bombers a punt per actuar immediatament en tasques de rescat i salvament al País Valencià. Durant dos dies també se’ls va dir que no, com als francesos i als marroquins, que no se’ls necessitava. Finalment ahir a la tarda se’ls va dir que sí, i va anar cap allà un contingent de 60 bombers, que Mazón ja ha agraït. Tot és més que estrany. Es diu que no calen els seus serveis a professionals formats i entrenats per a aquesta feina. Els ciutadans de poblacions com Xiva i Alfafar no han vist cap ajuda exterior fins divendres al matí, quan arriben columnes i columnes de ciutadans de la comarca amb escombres, recollidors, pales i rastells. Al migdia, Mazón té els pebrots de dir que els voluntaris destorben i fan nosa als equips de rescat i demana que se’n tornin a casa. Ja hi ha més de 200 morts i continua demanant soldats. Al capvespre no ho poden aguantar més i surt el que tots temíem. Hi ha dos mil desapareguts. Mazón encara no dimiteix.                
