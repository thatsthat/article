
Demà, Sant Martí Vell                

L’unionisme i l’unionisme emmascarat tornen a pixar cantonades monàrquiques                    

Compromisos personals i professionals que no puc trencar ni deixar d’atendre em faran molt difícil demà arribar-me a Sant Martí Vell a tocar la pera a l’estatus borbònic que s’hi desplaçarà i a les forces de l’ordre que s’hi concentraran i s’hi entretindran. Després de la repressió, l’anorreament, la suposada seducció i els constants intents de girar full, l’unionisme i l’unionisme emmascarat (civetistes, intermediaris, equidistants, negociadors, ponts aeris, terceres vies, neoautonomistes i moderadors) tornen a començar per allà on ho havien deixat. No en fan prou i ara pixen cantonades, que diria l’àvia Neus. Tornen a provar d’acostar la princesa a Girona i nosaltres hem de reprendre la marxa des del mateix punt que ells la inicien per no perdre petja. Marcar-los de prop, tocar-los els pebrots i recordar-los que no són benvinguts, siguin reis, princeses o infantes. Per poc que pugui m’escaparé i m’hi deixaré caure per fer número i sumar pes als cridaners i generar nosa a la visita institucional espanyola i espanyolitzant. Segurament els grans estrategs, el generalat i l’estat major (si encara tenim estat major) no triguin a tornar qualificar-nos de lliristes, però se me’n fot. Hem de tornar a la mobilització i als principis bàsics, que és on va començar tot i com vàrem arribar al replà més alt que hem arribat, el replà del Primer d’Octubre. La resta són orgues. Ni volem rei ni princesa. Ni a Sant Martí Vell ni enlloc.

