
El CNI malversava                

‘ABC’ diu que l’imam de Ripoll cobrava un sou per donar informació inútil                    

Porto tota una vida professional sentint el meu amic bomber parlar de “perimetrar” i de “contrafoc”. Estava convençut que era argot. Just descobreixo ara que no és només del seu ofici com jo em pensava, i que en el vocabulari particular del meu també hi tenen un lloc. Els espanyols, preocupats perquè no aconsegueixen “perimetrar” l’escàndol de l’actuació del CNI entorn dels atemptats gihadistes del 2017 a Barcelona i Cambrils, van provar-ho ahir amb un contrafoc encès des del diari ABC. Sosté, el rotatiu (i cita fonts de l’espionatge espanyol), que Abdelbaki es-Satty, imam de Ripoll i cervell dels atemptats, cobrava una paga mensual de 500 euros del CNI. La informació del diari contradiu així i deixa amb el cul a l’aire el que l’exdirector del CNI Félix Sanz Roldán, responsable de l’espionatge espanyol, va declarar en seu parlamentària. Reconeixen que era un dels seus, però també asseguren que la informació que passava era inútil i que escoltar Es-Satty avorria les pedres. “La información era anodina”, han dit al diari fonts oficials de l’espionatge. S’ha de salvar el CNI. No sabia res dels atemptats. Amb ABC mai s’està prou preparat per a espants, però això del sou mensual em té estupefacte. Sort que tinc amics que ajuden a pair-ho amb un somriure. “Un marroquí cobrant en negre, i diu que no integrem”, piula un. I l’altra tampoc s’està de res: “Pagaven per informació inútil. Se’ls ha d’empurar per malversació.”

