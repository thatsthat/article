
Desacomplexament                

L’espanyolisme no té aturador i es presenta llop devorat per les ovelles                    

Es qualifiquen a si mateixos amb l’escassa precisió i la màxima ambigüitat de “creadors de continguts” i el nom ha fet fortuna. No sé si perquè no saben massa bé què són o perquè es creuen que ho són tot alhora. Poeta. Periodista. Escriptor. Analista. Sociòleg. Politòleg. Mossèn i mestretites. Com que a les xarxes tot s’enfila per milers i milions, els més típics i tòpics dels autoanomenats creadors de continguts es consideren cum laude de la narrativa i matrícules d’honor de l’explicació d’històries, contes i llegendes. Acostumen a no tenir cap sentit de la vergonya ni del ridícul i s’autoconsideren gelea reial quan trepen als altars dels influencers. Una de les disciplines que cultiven amb delit, ara que es veuen recolzats per la política del girar full, és l’espanyolisme desacomplexat. Fa unes setmanes va ser la sud-americana que mes fàstic li feia Catalunya com més catalana era Catalunya, bo i que s’havia instal·lat a guanyar-se la vida aquí. Aquesta setmana n’ha sortit un que regenta un bar a Tordera i no entén que vulguem la carta en català quan en castellà s’entén, i tampoc sap veure que demanem ser tractats en català si en castellà ja el seguim i ell s’explica millor. A la que els han picat el clau i els han dit com de catalanofòbic és el que diuen i sostenen, s’han queixat de persecució i s’han presentat com el món al revés. El llop que el devoren les ovelles. El desacomplexament de l’espanyolisme no té aturador.

