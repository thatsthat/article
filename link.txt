
Per què truca el rei?                

No perd massa el cul Salvador Illa per un rei que va molt perdut?                    

El rei d’Espanya i dels espanyols ha trucat al president Salvador Illa interessant-se pels focs que han devastat vuit regions espanyoles entre les quals de moment (toquem ferro) no hi ha Catalunya. El president de la Generalitat, bo i estar de vacances, li ha agraït la trucada i ho ha fet saber a les xarxes. Vinga monuments i homenatges a l’absurditat! Que no ha deixat un president en funcions per atendre el protocol de la institució? No ha quedat cap dependent amb un cert nivell a la botiga? On s’informa en Felip d’on i quan passen les coses? O qui l’informa, per dir-ho des d’una altra perspectiva? Si cremen les dues Castelles, Extremadura, Galícia, Andalusia, el País Valencià, Madrid i Astúries, per què es preocupa pels nostres boscos? De veritat que ni de vacances s’hi pot mirar una mica i ha de fer trucades inútils a súbdits que també estan de vacances? Si el capo et truca per a res quan estàs desconnectat i has deixat algú al teu lloc, és normal que et caigui la bava i li donis les gràcies? M’ha trucat! M’ha trucat! El rei m’ha trucat! Gràcies, rei, gràcies! Gracies de què? De la propina, que deia aquell? No us poseu molt en evidència tots dos? No mostra que va molt perdut, el rei dels espanyols? No trobeu que Salvador Illa perd massa el cul, el cap i el senderi perquè l’importuna en vacances la testa coronada? No tenen res millor a fer? Ni per les vacances? Potser sí que els haurem de plànyer!

