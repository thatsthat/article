
Un cul i un calb massiu                

Arran i Aliança Catalana conviuen a les natges d’un exregidor de Sant Just                    

Arran i Aliança Catalana són dos de ben trobats, que diria l’àvia Neus. Quan no és un és l’altre. Es busquen i es troben perquè de fet es necessiten. La darrera demostració ha estat la iniciativa d’un militant d’Aliança Catalana de Sant Just que ha reaccionat a una acció d’Arran, que havia empastifat amb adhesius el local del seu negoci, que té retolat en castellà. Des de dimecres (i no sabem fins quan) les dues opcions polítiques conviuen al cul de Kiko Ferrer. L’interfecte ha mostrat amb un vídeo a tot el món com es tapava part de la reguera amb un adhesiu d’Arran. Ferrer és un històric de la política local. Ara és a Aliança Catalana. Havia estat regidor de Sant Just Desvern per Ciutadans. Va ser militant de Convergència en els seus inicis a la política i va formar un partit polític local que no va aconseguir cap regidor. Ara va amb Arran (un adhesiu d’Arran) al cul. S’ha viralitzat just el dia que el CEO ha fet pública una enquesta segons la qual AC es podria situar entre els 8 i els 10 escons. El cul del tal Kiko Ferrer representarà un nou impuls per a Orriols? Al final del vídeo l’ocellot fa un gest que segons Arran és una salutació nazi. Podria ser-ho com podria ser qualsevol altra cosa. Que aquest sigui el nivell dels que venen nous és preocupant. Però que ahir al Parlament es dediquessin a la fora mida, inútil, ineficient i teatral reprovació de la consellera Paneque també va ser com si ses senyories ens fessin un calb. Massiu.

