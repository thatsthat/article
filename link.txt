
L’agència de la Carme                

Com ratifiquen els seus clients, la Coll és ofici de periodista i humanitat                    

“Comunica, agència de premsa”, l’empresa fundada i dirigida per la periodista Carme Coll, membre del consell assessor d’aquest diari, ha fet i celebrat els 25 anys. Els mitjans de comunicació tradicionals tenim els dies (anys) comptats de fa temps i, en canvi, les agències tenen un futur esplendorós. Cada cop són més i en seran més perquè els seus serveis els necessita i els necessitarà tothom en un món amb més informació, més contrainformació i més soroll. Un món on tots som emissors i receptors. Una olla de grills, vaja, que diria l’àvia Neus. Fer feina i no explicar-la no serveix de res. Explicar la feina, però explicar-la on no toca és del gènere imbècil. No gestionar amb criteri les crisis reputacionals enfonsa lideratges. Llançar bones iniciatives sense saber qui les prescriurà i com les prescriurà resulta una pèrdua de temps i diners. Tot això i més són les agències. Podria allargar la llista i omplir 10 columnes de 1.420 caràcters com aquesta, però una bona agència com la de la Carme Coll m’ho desaconsellaria. Dos models de discurs, va dir ahir que li agraden. El curt, “Gràcies”. I el llarg, “Moltes gràcies”. El projecte i la professionalitat de la Carme han sortit de les entranyes d’El Punt, i ella n’està orgullosa i jo també. Com en tot món a l’alça hi ha molt de fum i molt de fantasma, però la Carme, com ratifiquen els seus clients, és ofici de periodista i humanitat. Dos valors segurs. Per molts anys, companya!

