
Illa, com Aragonès                

Més sol que la una, i amb en Sánchez a Madrid també sense pressupost                    

Que el 14 de gener no hi hagi pressupostos i que a més a més hi hagi el mal ambient que sembla que hi ha, vol dir que molt probablement no n’ hi haurà, de pressupostos. Un any més. Ja no ve pas d’aquí. El 2024 Aragonès va decidir convocar eleccions, però ara no serà. No serà per ara. Ara tiraran milles sense pressupost i sense el que voleu imaginar, bo i que Illa, com Aragonès, està més sol que la una. L’ERC de Junqueras i Alamany no vol ni entrar a negociar. Diuen que mentre no es compleixin anteriors pactes (finançament singular i traspàs de Rodalies) ni s’asseuran a escoltar propostes noves. En veritat volen dir que fins a mitjan març, quan hagin passat la “fase ponències” del Congrés, no poden moure fitxa, encara que volguessin. Cares enfora Illa ni s’immuta. Al contrari. Ho varen dir abans-d’ahir i ahir hi varen tornar. Garantiran l’estabilitat i governaran, han dit, tant si hi ha pressupostos com si no. Com que aquí Junts no juga, no hi ha cap més possibilitat. Allargaran la comèdia unes setmanes, cadascú explicarà la seva pel·lícula, i tal dia farà un any. Màxim si la pel·lícula de Junts i el PSOE també s’embolica com s’embolica i arribem amb trencadissa a final de setmana. Si allà no hi ha pressupostos perquè Junts s’ha emprenyat de debò, aquí no cal ni pensar-hi. I per molt que Illa i Sánchez es facin el pinxo, ja veurem fins quan se’l podran fer. Com Aragonès? Quants mesos se’l va fer Aragonès? Quinze? Són molts!

