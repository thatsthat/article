
Propaganda coral                

Els tres tenors han vingut a cantar que diuen que ara anirem tan bé                    

Els tres tenors es prodigaran. No tindran cap problema per adquirir un ampli ventall de compromisos. De fet tenen un fons d’armari molt ampli i podran fer tantes rotacions com vulguin a l’escenari. La propaganda coral com la que ens han fet amb la conya de la multireincidència i els nous jutjats a Barcelona (més que a Madrid com diu Bolaños) serà continuada a partir d’ara amb l’aportació d’un tenor del govern central, un de la Generalitat i un de l’Ajuntament de Barcelona per a cada programa de propaganda coral amb què decideixin delectar-nos. En aquesta ocasió han estat Bolaños, Espadalé i Collboni, però hi haurà variació. Ara ens volen convèncer dels avantatges que representa que tots els poders públics –administracions diuen ells– estiguin a les mateixes mans. “Tot és més senzill.” “No hi ha interessos contraposats que ho dificultin tot.” “S’arriba a acords amb més facilitat.” “Les negociacions són més àgils”. Fan fum, com sempre, i passen per alt la lletra menuda. Com que els vull fer un vot de confiança, m’he marcat a l’agenda el mes de juny del 2026. És quan diuen que els judicis que ara triguen divuit mesos a fixar-se es fixaran en un mes. Faré agenda amb tots els miracles dels pans i els peixos que ens anunciïn. A veure d’on hauran sortit els jutges d’aquests nous jutjats, que són jutjats de reforç, que com a tals no generen noves places de jutges i que la borsa de jutges substituts està esgotada.                
