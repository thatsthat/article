
Els lloguers pujaran                

La resta és propaganda i la Casa Orsola, propaganda dolenta                    

Costa entendre i sobretot costa compartir quina cosa han volgut demostrar els gestors de l’Ajuntament de Barcelona amb la compra de la Casa Orsola. Costa entendre que serveixi per a gaire res més (si és que serveix) que per tapar un forat i tancar un focus de tensió mediàtica. El cas de la família de Girona que en temps rècord ha recuperat la casa que li havien ocupat, és també un privilegi per la pressió mediàtica. Si et viralitzes, com en diuen ara, i a més de les xarxes es preocupen de tu mitjans i programes d’audiència i prestigi, avances posicions en el pilot immens de carpetes pendents. Si et viralitzes, et prioritzen. Fem gros un cas sensible (habitatge social, ocupació o multireincidència) i el posem a sobre del pilot. El resolem per fer sensació que fem, però el que fem és endarrerir la solució de tota la pila. Els efectes immediats són aquests dos, però el problema real es cronifica. El cas Orsola és propaganda. En el problema de la manca d’habitatge i dels preus desorbitats del lloguer, tindrà l’efecte d’una cagaradeta de mosca en el volum de residus anuals produïts a Catalunya. Anys a venir els lloguers continuaran pujant. I no pas poc. Potser més que el que han pujat en la darrera dècada. Cada dia ve més gent (100.000 el 2024). Diuen que ens han de pagar les pensions. I no construïm ni per donar sopluig als que arriben. Els lloguers pujaran. La resta és propaganda. La Casa Orsola, propaganda dolenta.

