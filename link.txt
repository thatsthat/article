
Ja som a 36 milions                

En una setmana el cost públic declarat de la Ryder Cup s’ha disparat un 20%                    

Tot just fa una setmana que anunciaven amb tota la fanfàrria que la tindrem –i encara falten sis anys perquè arribi–, i aquesta gran estratègia promocional de la Ryder Cup ja se’ns ha apujat un 20%. Ja ens costa 6 milions d’euros més (36) del que es va dir que costaria (30) en l’acte de presentació i conjura publicoprivat per a la que diuen que ha de ser “la millor Ryder de la història”. El dia dels fets, a Caldes, no ho sabien, que havien de convocar un ple extraordinari i afegir-hi el que hi han afegit? Qui més ens haurà de rascar la melsa i per quina via ho faran? Les altres administracions implicades no esquitxen diner públic? Segur que el CSD (Consejo Superior de Deportes) se’n sortirà immaculat? I Turisme de Barcelona? Ja veurem on tenen pensades les escletxes. En tot cas, si el cost públic de la Ryder provoca inflació a aquest ritme, l’èxit superarà el de la copa Amèrica i el dels Jocs del Mediterrani, les darreres astracanades que ens han fet més rucs que rics. De moment els 6 milions d’euros els hi afegeix la Diputació de Girona, que els hi anirà posant a raó d’un per any i que ja no els justifiquen des de la taxa turística com el govern. Se suposa que des del territori hem de jugar-hi fort, per garantir que la Ryder faci sonar un “Caldes, París i Londres” arreu d’Europa i d’Amèrica. La majoria política ha estat absolutíssima. 21 diputats a favor, 2 en contra (CUP) i l’absència al ple del diputat d’Independents per la Selva.

