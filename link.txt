
Tornen a afusellar Macià                

L’Ajuntament de Barcelona el 2021 per piulada i TV3 ara per roda del 324                    

De tant en tant la vida confirma que la concentració de gamarussos és alta. Les xarxes socials hi ajuden molt. Són una autèntica ballesta parada tot el dia. De picar, els gamarussos de què parlo, han picat tota la vida. No importa l’esquer de la ballesta. S’ho foten tot. Oliva, gramerola o alada. Però abans de les xarxes socials no es manifestaven més enllà de la fleca, la peixateria o la taverna. Ara el gamarús es grava i es llança al món mundial. No tenen sentit del ridícul i elaboren noves teories de la relativitat. En els darrers anys s’ha afusellat dues vegades per error el president Macià. Per Nadal del 2021 va ser l’Ajuntament de Barcelona, en una piulada que va ser ràpidament corregida. Aquest Nadal ha estat TV3 en una informació a la roda del 324, que també va ser retirada al moment. És evident que en els dos casos algú va tenir un lapsus i va confondre la mort de Macià amb la mort de Companys. Res pitjor en el periodisme que tirar de memòria i tenir pressa. D’aquestes i de més grosses en passen a les millors famílies. Deia l’àvia Neus que qui no en remena no en trenca. Com si no hi hagués crítiques a fer-li, tot de gamarussos s’han llançat a la jugular de TV3. Pitjor que vampirs. Els uns veient-hi la mà de l’espanyolisme que ha omplert la redacció d’ignorants de la història de Catalunya. Els altres, veient-hi la mà de l’independentisme que vol crear més màrtirs dels que tenim. No sigueu gamarussos! És un error! Un error humà!                
