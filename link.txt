
Informe tècnic, diu!                

Si realment ho veuen així, els pujaran a cavall tota la vida                    

No és la primera vegada que recordo el que l’àvia Neus deia sobre els mals pagadors reconsagrats. Són aquells que els deutes vells no els paguen i que els nous, els deixen fer vells. El PSC d’Illa, que governa a la Generalitat, i el PSOE de Sánchez, que governa a l’Estat, són dues primeres espases en la matèria. Matrícules d’honor guanyades a pols. No només marxen de vacances havent-nos refregat ben refregat pels morros a la ciutadania que no hi haurà cap traspàs de competències de Rodalies a la Generalitat, ni res que s’hi assembli. No en tenien prou i també han volgut marxar deixant ben clar que tampoc hi haurà finançament singular perquè no hi haurà recaptació d’impostos com a mínim fins al 2028, que segurament vol dir mai si ha de dependre de negociacions i pactes amb els espanyols d’esquerres d’ara o els de dretes que els substituiran. Dos grans gols per l’esquadra que me’n fan recordar una altra de repetida per l’àvia Neus. Deia que mentre hi hagi burros sempre hi haurà qui anirà a cavall. No ho dic tant, que també, per l’ERC que va facilitar la investidura. Quan ho varen fer sabien perfectament el que es feien i el pa que s’hi donaria. Acabaven la feina i se’n tornaven a Suïssa. Ho dic per l’ERC d’avui, la que reacciona a la jugada del cordill que els acaben de fer cridant a la calma perquè, diu, “és un informe purament tècnic”. Perdonin, però si realment ho veuen així, els pujaran a cavall tota la vida.

