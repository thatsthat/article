
Tornem als burots                

Els aranzels són un concurs del poder per veure qui la fa més llarga                    

Fa dies que visc amb una creixent enveja dels que tenen legitimitat, competència, barra i força per imposar aranzels a tort i a dret sense prèvia negociació de tractes i acords existents. Fins i tot visc amb una creixent enveja cap a les suposades víctimes d’aquesta pluja aranzelària que la reben amb paraigua obert i dins d’àmplies capelines que els permeten maniobrar amb legitimitat, competència, barra i força suficients per contestar amb un rellançament aranzelari corregit i augmentat. Després d’anys de tenir els aranzels anatematitzats, ara no ets ningú si no vas tot el dia aranzels amunt, aranzels avall. Difícilment algú deu saber a hores d’ara com acabarà el joc dels poderosos. “Si em poses un 30% a l’acer, jo et poso un 60 al licor d’arròs i a la sargantana dissecada.” “I què et penses, que les miraré passar? Si em fots un 60 al licor d’arròs i a la sargantana dissecada t’apujaré el 30 de l’acer al 60, a la fusta de teca t’hi fotré un 90, i pobre de tu que moguis fitxa. Tinc una llista d’aranzels a punt entre el 100%  i el 150%.” Entre que els anuncien, retarden l’entrada en vigor, repliquen, els augmenten i tornen a replicar, anem aranzels amunt, aranzels avall des de fa tres mesos. De fet, han de saber que es tracta d’un concurs públic per veure qui la fa més llarga, i poca cosa més. N’estic segur.  És per això que no m’impressionen els plans dels governs europeu, central, català. Jo tornaria als burots, i així podríem jugar tots.

