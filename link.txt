
Ja són dos                

El nomenament de Berraondo mostra AC com a míssil a l’independentisme                    

L’alcaldessa de Ripoll, Sílvia Orriols, ja no es l’única cara mediàtica d’Aliança Catalana, la formació política més emergent dels darrers temps, i a la que més perspectives de creixement donen les enquestes. S’hi ha incorporat com a cap de premsa Eduard Berraondo, periodista de llarg recorregut a les televisions del país (TV3, TVE, Canal Català i Puntavui TV); i que ja va ser cap de premsa de l’ANC durant la presidència d’Elisenda Paluzie. És possible que sigui flor d’un dia i que ara es col·loqui a la rereguarda, que és el lloc que ocupen els caps de premsa. Però pot ser que Aliança vulgui marcar diferències també amb això, i Berraondo hi posi la cara perquè són en aquella etapa en què es considera que tot suma. De fet ell ha assegurat que hi va per trencar el cordó sanitari a què els mitjans tenen sotmesa Aliança; cordó que ahir no es va veure per enlloc. El seu nomenament ha estat noticiat per xarxes i mitjans com mai s’havia vist noticiar el nomenament del cap de premsa d’un partit minúscul. Conec l’Eduard. El vaig contractar el 2014 per presentar L’illa de Robinson i puc assegurar, amb coneixement de causa, que professionalment és un autèntic cavall de batre faves. Però no s’haurà d’usar gaire a fons. El tractament mediàtic de favor a AC serà una de les novetats de la tardor. I no és perquè mediàticament ja siguin dos. És perquè hi ha qui està convençut de la funció d’AC com a míssil contra l’independentisme.

