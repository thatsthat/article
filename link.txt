
Signat per Marlaska                

Aldama és una mallerenga amb classe, profunds valors i alt tribut a Espanya                    

La bona gent d’Espanya ha quedat molt tocada amb el cas Aldama i no saben ben bé què explicar-se i explicar als amics, ni quina paret toquen ni per quin mar naveguen. La versió del delinqüent confés que ja era a la presó i que ara en sortia per cantar l’africana a canvi del perdó, anava molt i molt bé per als que ens volen encolomar la conspiració universal contra el govern progressista. Credibilitat zero del testimoni i mateix patró policial i judicial que hem vist exhibir manta vegades els darrers anys. Querella immediata de mig PSOE contra el rossinyol i embolica que fa fort! Tu sí que ho ets! I menteixes tant com parles! L’han volgut fer passar per un petit Nicolas que s’inventava relacions amb amistats perilloses, però ha resultat que ells mateixos li havien autentificat la condició. El mateix Ministeri de l’interior de Marlaska li havia donat els honors dels quals ara se’n foten. Aldama té una altra cara. Li varen atorgar l’orde del merit de la Guàrdia Civil pel seu “tribut a Espanya” i els seus “profunds valors”. Quin era aquest tribut a Espanya? I quins són els profunds valors d’Aldama? I si el seu tribut a Espanya és aquesta declaració? I si els seus profunds valors són els de cantar com una mallerenga les martingales (o algunes martingales) que ha viscut en la seva privilegiada posició? Tan “mindungui, mindungui” no devia ser. Té l’orde del mèrit de la Guàrdia Civil. Pel tribut a Espanya i profunds valors. Signat per Marlaska!                
