
Atac de banyes                

Jo hi jugaria tota la lliga, a Miami. Cinc milions a equip i partit és una fortuna                    

Ara que els dinou mil cinc-cents abonats del Vila-real es veien a Miami de franc, en lloc d’haver d’esperar el Barça a l’estadi de La Ceràmica, surten els merengues i manen parar. És ben estrany això del Real Madrid, Florentino Pérez i la llotja del Santiago Bernabéu. Tota la vida fent el que els ha rotat, en el moment en què els ha rotat i en la forma en què els ha rotat, i ara criden que les decisions no les prenguin els organismes constituïts i es prenguin en assemblea i per unanimitat dels socis, en aquest cas tots els clubs de la primera divisió. Ras i curt, crec que és un atac de banyes, una lliçó mestra de gelosia escopida en forma de comunicat i amenaça d’empatanegament judicial. El més genuí de la més genuïna colla de cacics espanyola ara reclama democràcia i votacions a mà alçada. No és que tingui cap importància, però és simptomàtic, i a mi particularment m’il·lusiona. Només veure rabiüts els blancs em posa més content que veure rabiüts els periquitos. Entenguin que em permeti aquesta frivolitat perquè d’alguna manera hem de passar la calorada. Que s’esparraquin perquè un partit (dels 380 que tindrà el campionat de lliga) es vagi a jugar a Miami, sembla que és de tenir poc senderi, quan ja hi ha l’antecedent d’haver anat a jugar tota la supercopa a l’Aràbia Saudita els darrers quatre anys. Jo hi jugaria tota la lliga, a Miami. A 5 milions per equip i partit, és una fortuna. I que regalin els estadis tancats per fer-hi habitatge social.

