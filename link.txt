
Tots els colors del res                

Si volen pressupostos sense complir acords, jo els diria que se’ls pintin a l’oli                    

Continuo amb pressupostos. Hi ha dos acords que es van complir, i tots dos van caure del mateix costat. D’un d’ells ara ha fet un any i de l’altre ja en farà dos. No són poca cosa ni l’un ni l’altre. Per un es va investir el president (socialista) del govern espanyol i per l’altre es va investir el president (socialista) del govern de Catalunya. Sabrà tant greu com vulguin a algunes famílies de l’independentisme irredempt que ho diguem. I amenaçaran tant com vulguin les esquerres dient que venen les dretes i les ultradretes, però a ningú que enganyi tant com han enganyat els socialistes se li haurien d’aprovar uns pressupostos. Ni per al 2026, ni per al dia del judici final a la tarda. Si sense pressupostos no poden tirar, que es facin cantar les absoltes. O que tirin sense pressupostos com han tirat l’últim any. O que compleixin el que tenen pendent de complir. O que diguin que realment no ho poden complir (perquè no depèn d’ells o pel que sigui) i que ho canviïn per nous acords que puguin complir. De moment el que han donat a canvi de dues investidures són tots els colors del res. No hi ha amnistia. No hi ha traspàs integral de Rodalies. No hi ha català a Europa. No hi ha finançament singular per a Catalunya. No hi ha traspàs de competències d’immigració. Tenen la presidència de dos governs a canvi de tots els colors del res. Si volen pressupostos en aquestes condicions, que se’ls pintin a l’oli. Jo els ho diria així, però jo no em dedico a la política.

