
Mala gent i dolenta                

No és geopolítica, és misèria humana en tota l’extensió de la paraula                    

No era conya. No era humor negre ni una broma macabra. No ho era, no. Anava de veres. Ni era conya la primera vegada que ho va llançar Trump ni és conya ara que ho ha dit el ministre israelià Bezalel Smotrich, titular de Finances del govern Netanyahu, en una conferència immobiliària. Quan Donald Trump va dir fa mesos que la solució a Gaza era derruir-ho tot i transformar-ho en la Riviera d’Orient Mitjà no ens vàrem voler creure que el que sentíem es deia de veritat. Era tan bèstia que no podia ser. No era una afirmació tavernària d’un penjat; era el president elegit democràticament d’un dels estats més potents del món dient-ho a tot el món. Però és que això és el que tenim. Ni és geopolítica ni són primeres espases; és misèria! Misèria humana en tota l’extensió de la paraula. Què fem malament? Què hem de revisar? Com pot ser que accedeixin a llocs d’immens poder polític, social, militar i econòmic aquells que l’àvia Neus en deia simplement, planament i clarament gent dolenta o mala gent? Ens ho hem de fer mirar. Vivim enmig d’un seguit de plans perfectament traçats pels més alts dirigents que no tenen cap més nord que l’opressió del poble i les classes mitjanes, la salvatjada contra el dèbil i l’adulació del diner, la riquesa i el poder com a guia de vida. “És una mina d’or immobiliària”, ha dit el ministre israelià parlant de Gaza. I hi ha afegit: “Ara que l’hem destruïda, vegem com la repartim.” Mala gent i dolenta!

