
Efectes balsàmics                

El món enter tremola per l’amenaça que Espanya no sigui a Eurovisió!                    

Per diluir els efectes d’una mala gestió i una comunicació pèssima, no hi deu haver res que resulti tan balsàmic en una organització de les característiques del FC Barcelona com un 6 a 0 al València. Si la pilota entra, als despatxos callen les boques. Ara ja no ve d’aquí. Si no es torna al Camp Nou amb el Getafe, serà amb la Real Sociedad, i si no, amb el Girona. I si no, la temporada vinent. O el pare carbasser. En el futbol és així, i en política, diferent, però semblant. No ve d’un pam, en un moment determinat, si es pot jugar una mica amb el temps. Per diluir els efectes d’unes negociacions de les quals s’han incomplert tots els acords presos, fins i tot els que es cobraven al comptat i per endavant, no hi deu haver res que resulti tan balsàmic en unes organitzacions de les característiques d’ERC i Junts com tenir quinze dies per poder continuar amb la rastellera d’amenaces. No hi haurà nous acords si no es compleixen els vells, repeteixen els uns. Aquesta tardor passaran coses, prediquen els altres. I Pedro Sánchez tanca la terna dels efectes balsàmics venent l’èxit del boicot de les esquerres al genocidi de Gaza després d’aturar la Vuelta a Espanya. Juga fort i a tot el món. Ni russos ni israelians, diu. Ni en l’esport ni en la cultura. I si no els fan cas i no suspenen Israel a Eurovisió, els que no hi aniran seran els espanyols! Això sí que serà un efecte balsàmic! El món  enter tremola davant l’amenaça que Espanya no sigui a Eurovisió!

