
Junqueras preveu guanyar                

La gent en aquesta circumstància acostuma a tenir mal perdre                    

Oriol Junqueras està tan convençut que guanya, que ja parla de convocar les altres candidatures el mateix dia 30 a la nit per envestir la reconstrucció de Esquerra Republicana de Catalunya des d’aquell mateix moment. Com que la gran incògnita (saber qui guanya) quedarà esbandida el dia 30 de novembre en primera instància i el 14 de desembre en segona i definitiva, quasi no val la pena furgar-hi. Però això no vol dir que la gran pregunta no sigui què passarà si el gran convocat aquella nit (el perdedor) és Junqueras, i no el dia de la primera volta, sinó el dia de la segona. Si l’escollit per pilotar la reconstrucció no és el que ha desconstruït l’organització aquests darrers anys des de la presidència, i és un altre electe qui el convoca a ell a reunió la mateixa nit, el que té un grandíssim interès i està per veure és quina serà la posició d’Oriol Junqueras. Anirà a la reunió i es posarà a reconstruir des del colideratge? Anirà a la reunió i es posarà a reconstruir des de la base? No anirà a la reunió i se n’anirà a casa? No anirà a la reunió i se n’anirà a Montserrat? Temo que ERC (i el moviment independentista, en conseqüència) té un gran problema que es diu Oriol Junqueras. Oriol Junqueras ja només preveu guanyar i la gent que només preveu guanyar acostuma a tenir mal perdre, i si perd pot ser terrible, ni que es tanqui a Montserrat. Si guanya, que ja és l’única cosa que preveu, és molt possible que el PSC continuï movent el bressol                
