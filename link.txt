
Alemanya vota Sánchez                

I el rigorós debat juntaire acaba amb llepada al mediador                    

El títol d’avui és una mica forçat però no dubto que és la interpretació que el president del govern espanyol ha fet dels resultats electorals a Alemanya. En  esbandir el canceller Scholz i donar a la socialdemocràcia el pitjor resultat des de la Segona Guerra Mundial, els alemanys han donat a Pedro Sánchez lideratge europeu per la suposada banda esquerra o centreesquerra o àrea socialdemòcrata o front progressista. Fora Scholz, no queda ningú més que l’espanyol. Espanya és l’estat més important en què governa el centreesquerra. Sánchez és l’escollit per frenar la dreta a Espanya i ara també és el líder natural de l’esquerra europea. Déu-n’hi-do! En aquestes condicions, algú dubtava que el “debat rigorós” de l’executiva juntaire d’ahir acabaria amb una glamurosa llepada al mediador? I és que “el mediador creu que en els pròxims dies podria haver-hi compliment d’acords”. Ara no és hora de posar en un compromís de moció de confiança de brometa el gran líder europeu. És el que té Madrid. Canvia els que hi tracten. Els gira el cervell ja veieu de quina manera. El juliol del 2023 els juntaires es negaven a donar cap suport que no fos cobrat per endavant. D’aquí a retirar una iniciativa per una visió del mediador hi va tot el recorregut que ja coneixen. Un recorregut paral·lel al de qui ens ven un acord per la condonació de part del deute català, quan resulta que l’han condonat a tota autonomia vivent sense acord.

