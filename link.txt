
Vull ministres de joguina                

Perquè funcionin bé com funcionen els Ferrocarrils de la Generalitat                    

Aquest gegant del pi i de la ciutat que és el ministre Óscar Puente i que Pedro Sánchez ha posat a ballar pel camí i pel terrat de Rodalies, resulta cada dia més entretingut, patètic i poca-solta. Va al Congrés i reconeix que a Rodalies de Catalunya el despropòsit és una mica més gros que a la resta d’Espanya, però que tampoc n’hi ha per a tant perquè als trens espanyols només els natgen a puntualitat els suïssos. Dòmino! Aprofita immediatament per dir-nos que prenguem paciència. Venen dos anys de més martiri perquè hi ha 500 trens que s’han deixat fer vells i ara els canviaran, i els trens quan generen més incidències és quan són nous, els dos primers anys. Fem sort, diu el mateix gegant del pi, que tenen dos dits de seny i no inverteixen més per recuperar els endarreriments pressupostaris. Com més inversió fessin més incidències tindríem, perquè, segons diu, els canvis generen incidències i molèsties als usuaris. I, a més a més, clama el ministre que no li retreguin més que els Ferrocarrils de la Generalitat funcionen bé i que no tenen les incidències de Rodalies. De què li parlem? Diu que és una altra història, que no té res a veure l’envergadura d’un servei amb la de l’altre, que són dimensions diferents. “Són una joguina”, els Ferrocarrils de la Generalitat, si els comparem amb Rodalies Renfe. Doncs, així les coses, i d’acord amb el gegant del pi i de la ciutat, vull Rodalies de joguina. Millor encara, vull ministres de joguina!

