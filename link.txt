
Veimar a l’agost                

Entre una cosa i l’altra, en cinquanta anys s’ha avançat quaranta dies                    

A casa dels pares, a Calonge (Baix Empordà), als anys setanta encara menaven dues vinyes de divuits, també dits híbrids. Eren una varietat de raïms (n’hi havia de negres i de blancs) que no s’ensulfataven ni s’ensofraven, cosa que els anava rodó a gent com el pare, que treballava de paleta i per a qui fer de pagès era un complement per a l’economia familiar. Recordo que més d’un any havíem aprofitat el 12 d’octubre,
la Pilarica, o el dissabte que hi queia més a prop per veimar. El 12 d’octubre, la Pilarica! Ho trec aquí per als negacionistes del canvi climàtic. He rondat aquests dies masos de Calonge i els que no tenen fruita i horta més raderenques que encara els ocupen hores ja trafiquen pel celler preparant per veimar. M’expliquen que, segons l’evolució dels quinze propers dies, és possible que comencin a tallar raïm aquest mateix mes d’agost. L’ull de llebre segur! Finals d’agost, primers dies de setembre, ja hi haurà el primer vi de raig per omplir bocois. Estem ja uns quaranta i quaranta-cinc dies d’avançament en cinquanta anys. No tots són canvi climàtic. S’han plantat varietats més primerenques, és cert, i els divuits es varen arrancar per llei. També ha variat el paladar del client, que ara ja no vol tanta graduació com abans ni en el vi de pagès. Quinze dies o tres setmanes és ben clar que són canvi climàtic. No us estranyi que si gaudim d’una llarga vida vegem veimar tot el mes d’agost!

