
No seran 26 a 806                

Però ja veureu les vegades que ens ho menjarem com a mostra d’insolidaritat                    

No vull ni saber quants cops ens tornarà a la boca el Catalunya 26-Madrid 806 que diuen que, segons els acords Junts/PSOE, tocaran als dos destins, en la distribució dels 4.400 menors no acompanyats que hi ha a les Canàries i Ceuta. Tampoc no vull ni saber en què s’haurà convertit aquest 26-806, quan es pugui fer el primer càlcul de veritat, el 31 d’aquest mes, quan tothom hagi passat la xifra dels menors que té sota la tutela dels seus serveis socials. A finals del 2023, la darrera vegada que es va actualitzar, a Catalunya n’hi havia 5.149 i a Madrid, 1.584. Tampoc no vull ni saber en què s’haurà convertit el 26-806 quan després d’actualitzar les xifres d’acollits, i aplicar els barems pactats o renegociats i que el PP ho porti als tribunals i s’aprovi una xifra que les comunitats en què governa la dreta es neguin a complir sense ordre judicial. Els traslladarà i entregarà la Guàrdia Civil (metralleta en mà) com se’n va endur a emmagatzemar a Sixena la col·lecció d’art del Museu Diocesà de Lleida? No vull ni saber quants dels menors traslladats als diferents punts d’acollida seran recollits un temps després pels Mossos a la plaça de Catalunya o qualsevol altre carrer del nostre país. O perquè s’hagin escapat o perquè algú els hagi donat la clau i el duro, que deia l’àvia Neus. No vull saber res perquè tot s’acabarà sabent, i no seran 26 a 806, bo i les vegades que ens menjarem el número com a mostra d’insolidaritat!

