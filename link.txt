
Cau un altre baluard                

S’hi han posat amb tot i ens han trobat escagarrinats, pactistes i entregats                    

L’editorial 3i4, organitzadora dels Premis Octubre, ha publicat un curt, concís i concret comunicat al seu lloc web en què anuncia que aquest any 2025 no convocaran. Ni el Joan Fuster, d’assaig. Ni l’Andròmina, de narrativa. Ni el Vicent Andrés Estellés, de poesia. Ni el Pere Capellà, de teatre. Serà el primer des del 1972, en què es varen iniciar. L’editorial reconeix que ha estat “una decisió dura però molt meditada”, asseguren que l’han pres “arran d’una situació econòmica i de tresoreria complicada”, i assenyalen que hi ha tingut un pes decisiu “la pèrdua de tots els ajuts de les institucions valencianes”. L’organització també assegura que està treballant “per solucionar els problemes i trobar una via d’estabilitat econòmica que permeti encarar el futur”. De fet l’any passat els premis es varen convocar i atorgar, però ja no es varen entregar en el tradicional i multitudinari sopar, que no es va fer. El dany per a la nostra cultura i per al nostre país és irreparable si els Octubre no ressusciten en properes edicions. No és una desaparició qualsevol. És la caiguda d’un autèntic baluard. No és el primer en aquests nous temps, és cert, i temo que no serà l’ultim. Ve terra cremada perquè no en fan prou amb l’anorreament polític, S’hi han posat amb tot i ens han trobat escagarrinats, pactistes i entregats. Els Octubre no han caigut sols. Els han ajudat a caure i proven i provaran d’ajudar-ne tants com puguin mentre dormim.

