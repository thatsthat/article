
Venjarà Paneque Nadal?                

El traspàs de Rodalies ja s’havia donat com un fet el desembre del 2009                    

Vas al cercador i poses “traspàs” i “rodalies” com a paraules clau i apareixen dues extenses biblioteques. Una amb Joaquim Nadal. Una altra amb Sílvia Paneque. Referències des del 2007, i ja han passat molts trens! Nadal defensava “el traspàs immediat de competències, control i caixa de Rodalies”. Les obres de l’alta velocitat havien provocat esvorancs a Bellvitge i el trànsit ferroviari anava de més mal borràs que de normal. El desembre del 2009 apareixen les grans declaracions. “El traspàs de Rodalies un fet”, diuen les cròniques. “Rodalies ja és competència de Catalunya. Aquest dimarts s’ha rubricat l’acord de traspàs de la xarxa ferroviària de Rodalies a la Generalitat de Catalunya, tal com preveu l’Estatut. El conseller de l’Interior, Joan Saura, ha qualificat de ‘reivindicació històrica’ el traspàs, que es farà efectiu a partir d’aquest divendres, 1 de gener del 2010. El ministre Manuel Chaves ha avançat que la negociació per al traspàs de Regionals es començarà a fer al gener. Segons Chaves, l’objectiu és que el traspàs de les competències previstes a l’Estatut sigui un fet el 2012.” Aquesta setmana (2025) el govern i ERC han celebrat l’acord sobre el traspàs de Rodalies. Diu que ja tenen els esborranys de l’empresa mixta que constituiran. Venjarà Paneque Nadal, que a Testimoni de càrrec (Proa, 2014) deixa clar que Rodalies va ser un fiasco sistèmic del govern Zapatero? O entrem en un altre fiasco sistèmic?

