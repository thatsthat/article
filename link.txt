
Com que no Orriols?                

Malament va si ja té clar que per un símbol ni es juga ni es jugarà la trona                    

Després de llegir l’entrevista que en Jordi Casas feia ahir a l’alcaldessa Sílvia Orriols (Aliança Catalana) en l’Observatori Municipal de Ripoll, he enfortit la convicció que aquesta dona és “murrieria bàsica”, per no dir que és “tot murrieria”. És múrria, diccionari en mà, com a barreja de sagaç (subtil a l’hora de descobrir les coses) i astuta (hàbil a aconseguir coses enganyant). Ens espera un creixement d’Aliança Catalana els anys a venir en la mesura que estiguem disposats a acceptar la murrieria d’Orriols, la barreja que mostra de subtilitat i habilitat en l’engany. És evident que l’alcaldessa es prepara per arribar lluny en política. Personalment penso que malament va si ja té clar que per un símbol ni es juga ni es jugarà la trona. “Vostè és independentista. Què pot fer des de Ripoll? Poca cosa, no puc sortir al balcó i declarar l’estat català. Per això el nostre partit s’ha aventurat a anar a les eleccions nacionals catalanes. Però va tornar a penjar la bandera espanyola que havia tret. No es pot sacrificar un projecte polític que el ciutadà ha votat a les urnes només per un símbol. Li va a favor que prosperi la moció de censura? Crec que tots dos escenaris són positius per al nostre projecte polític. A títol personal, preferiria que no la fessin, perquè em sento molt còmoda essent batllessa i m’agrada molt poder aplicar les polítiques que hem promès. Però si fan la moció, també sabré aprofitar-ho.”

