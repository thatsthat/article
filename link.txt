
No amenaça, acorda                

Els socis que no aprovaran a Sánchez el pressupost, l’ajudaran a tirar sense                    

No hi haurà pressupostos 2026, encara que sigui un tercer any sense pressupostos. Per més que s’hagi dit que no, la democràcia circula sense pressupostos i sense govern. No hi haurà pressupost 2026. A Madrid quasi segur que no, i a Barcelona molt probable que tampoc. Total... per a què? Han après a funcionar sense pressupost i han decidit que hi ha coses molt pitjors. El teatret de la negociació i l’amenaça serà obert el primer trimestre de l’any, però els acords ja són presos a hores dara. Quan Sánchez diu que presentarà els pressupostos encara que no els hi votin, no busca poder acusar-los d’haver-lo forçat a convocar eleccions. Estan d’acord que no hi hagi pressupostos i que no hi hagi eleccions, i ja aniran fent els acords que calgui perquè tot plegat no acabi de rebentar. Tots busquen més temps per veure si milloren la previsió de posició electoral i es rebaixen les expectatives de la dreta i la ultradreta. No va d’amenaces que el 2026 no hi hagi pressupost. Va d’acords. Fer veure que no estan d’acord amb el PSOE, i no facilitar-li una bomba d’oxigen com el pressupost, però donar-li aire cada cop que s’ofegui. Per això Sánchez fa el milhomes i diu que continuarà sense pressupostos. Si el PP vol avançar les eleccions haurà de presentar una moció de censura i guanyar-la. Potser si el candidat no és Feijóo. Potser si l’únic programa del candidat popular és dissoldre les Corts i convocar eleccions.

