
120 anys d’àvia Neus                

Avui tornaré a anar-me’n a dormir aviat perquè em deixin força coses                    

L’àvia Neus va néixer a Calonge (Baix Empordà) el 5 de gener del 1905, o sigui que avui faria 120 anys. Diuen que les noves generacions els viuran, cent vint anys. I diuen que els viuran amb unes condicions de salut física i mental que faran interessant, divertit i envejable arribar-hi. De fet, però, també s’han publicat estudis que diuen justament el contrari. Són estudis d’investigació que diuen que es produirà un alentiment i que l’augment de l’esperança de vida es desaccelera. En concret hi ha un treball de la Universitat d’Illinois, a Chicago, que adverteix que les criatures nascudes aquests darrers anys no arribaran a complir els cent. Sospito que de fet tant li fot. Cent anys? Cent vint? L’àvia Neus no va arribar a complir els setanta-cinc, i molts dies, en moltes situacions, sento el seu alè al clatell. És com vivim, no quant vivim. Petits detalls com aquesta nit màgica d’avui. Ja fa anys que a casa no hi queda ningú en edat de posar el plat i d’anar a esperar els Reis i d’anar a dormir aviat i d’aixecar-se tots ben d’hora a veure què han deixat. Tots som ja molt ganasses, però ho tornarem a fer com ho fèiem quan érem mainada. No importa si en són cent vint, cent o setanta-quatre, com l’àvia Neus. El que té valor de veritat és com els hem viscut, com els vivim i com els viurem. Per això aquest 2025, cada vegada que m’encalli escrivint la columna tornaré a rebuscar en el record de l’àvia Neus, que avui hauria fet 120 anys.                
