
Ara toca, Laporta                

Hauries d’arreglar i transparentar el que tens mig amagat entre bastidors                    

Poques empreses, institucions, clubs i associacions d’aquest país tenen la força comunicativa i l’exèrcit de comunicadors al seu servei que té el Barça. Ni tampoc qui tingui pendent tot l’univers de mitjans que té el Barca. I sorprenentment, a cada nou episodi econòmic viscut en els darrers temps, han aconseguit entelar més i més la realitat. Però en el futbol, si la pilota entra, tot té perdó de Déu. Obligats per les circumstàncies (penúries) econòmiques, s’ha donat pas a la Masia com mai s’havia vist, i il·lustres barcelonistes com Koeman i Xavi ho han pagat amb el càrrec. Però amb la pols màgica de Flick tot ha sortit (esportivament) immillorable i Laporta, eufòric, ja ha anunciat que es torna a presentar i que no avança les eleccions, que seran el 2026. T’ho has guanyat, Joan, i està ben vist no avançar-les. No et cal especular. És clar que el futbol també és boig (aquest any que no s’esperava res ho tens tot) i apostar a l’any vinent és un risc, però el grup humà creat no fallarà. Jugues a segur, jugant al 2026. Vindràs de dues temporades de platí (esportivament) i totes et pondran. Precisament per això hauries d’arreglar i transparentar el que tens mig amagat entre bastidors. Des de les palanques trencades a les hipoteques reals que tens signades. Des dels pagaments a Enríquez Negreira a la superlliga que potineges amb Florentino. Com més clars, més amics, ara que vas llançat. Ara toca, Laporta.

