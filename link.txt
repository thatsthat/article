
Vells dinosaures rockers                

Hem recollit el Parèntesi, que visibilitza i reconeix la innovació i el compromís                    

El més comú, quant al ventall de premis que s’atorguen als vells dinosaures, és que siguin premis a la trajectòria, a la constància, a la resiliència, a la fidelitat, a la insistència, al temps de lluita, a la perseverança i a la continuïtat sense defalliment. Són les virtuts que acostumen a citar els jurats. Com que tenim una edat, en tenim algun a les prestatgeries, i ben contents que n’estem. Ara, però, no és el cas. Cert que l’Avui és un vell dinosaure, això sí. Com també ho és El Punt, i com també ho soc jo mateix. Tots tres conformem un autèntic Juràssic Park de la comunicació, enamorats com estem de la Galàxia Gutenberg en què encara vivim. Però vet aquí que el reconeixement que ens ha fet Parèntesi MEDia és per mirar al futur. El jurat ha destacat El Punt Avui “per la seva aposta valenta per incloure informació analítica i rigorosa sobre intel·ligència artificial tant en l’edició impresa com en la digital”. Gràcies, moltes gràcies! Enteneu i suposeu que no és mèrit meu i que el vaig recollir per raons de càrrec i protocol. Gràcies, Saül Gordillo, per la cura, la convicció i la professionalitat que poses cada setmana en la cita amb la sèrie. I gràcies, lectors i subscriptors de Parèntesi MEDia. En triar els vells dinosaures per com miren el futur, atorgant-los un premi que té la voluntat de visibilitzar i reconèixer la innovació i el compromís, ens reconvertiu en vells rockers. Vells dinosaures rockers que, com ja sabeu, no moren mai.

