
Sempre hi ha diner                

Per cobrir les pèrdues de l’estatal Navantia, que cada any en perd més                    

Navantia, l’empresa pública espanyola especialitzada a fabricar submarins cars, tard i malament per a la marina espanyola, ha tornat a marcar tendències el darrer any, segons es llegeix als comptes i la memòria d’activitat que han fet públics. El president del muntatge, l’enginyer agrícola Ricardo Domínguez, s’ha tornat a apujar el sou i el 2024 ja ha cobrat els 230.000 euros. Aquests darrers cinc anys s’ha millorat la retribució fins a un 26%, al mateix temps que les pèrdues de la companyia s’enfilaven fins als 197 milions d’euros d’aquest 2024 i aconseguien així el record dels darrers 17 anys, tots en pèrdues. Però perquè les tendències marcades continuïn essent les tendències marcades, el finançament que necessitaven l’han tornat a trobar allà mateix on el troben sempre. Si el 2023 se’ls va fer un crèdit participatiu de 400 milions d’euros, el 2024 ja se’ls ha fet de 500 milions, cosa que fa que els crèdits de l’Estat ja se’n vagin als 2.000 milions d’euros. Dos mil milions d’euros que no podran tornar mai i que, un dia d’aquests, un govern d’aquests decidirà que Navantia els necessita i ens els trauran de les nostres butxaques als nostres morros mateix. Mentrestant hauran fabricat més submarins més cars del compte i més dolents del que preveien, i hauran pactat alguna indemnització amb algun govern estranger per alguna fragata que s’haurà enfonsat. M’hi jugo un voraviu. El de l’any vinent tal dia com avui.

