
Ara és la CUP del sí!                

No expliquen de quins sís parlen i fan “xapa i pintura” al logotip                    

Per si l’independentisme no feia prou amb tenir ERC i Junts entregats a la devoció pel màrqueting, el disseny, el relat i a comunicar i comunicar perquè els entenguem, ara s’hi afegeix obertament i sense miraments la CUP. Tampoc és que s’hi hagin petat gaire el cul, però. Han presentat uns retocs al logotip, han tret el vermell de l’estelada i posen un groc menys llampant de color de fons. Ja estan a punt, diuen, per llançar l’assalt als ajuntaments per a les municipals del 2027. No volen que se’ls vegi més com el “partit del no”, diuen. Consideren que el no als Jocs d’hivern els va fer perdre Lleida i que el no al Hard Rock els va fer perdre Tarragona. Ara seran els dels sís (no especifiquen a què) i com que no amaguen que van per a les municipals, et fan venir pell de gallina. Que no siguin els del sí a tot, a partir d’ara, que això el personal a vegades ho fa! D’un extrem a l’altre! De forts, hi van! No es conformen amb les engrunes (Girona i Berga) que es van quedar el 2023 i volen més que el pa sencer. Parlen de tornar a obrir la fleca. Van per Barcelona, Tarragona i Lleida. Doncs que bé! Fa mesos que anuncien l’abraçada a la politiqueria petitburgesa que tant criticaven, i han posat la directa. Canvi de logotip! Tinc la impressió que la castanya serà grossa, tant si realment la garbinada ha sigut abandonar els orígens i canviar la identitat, com si és només xapa i pintura, com temo des que varen anunciar que anirien per aquí.

