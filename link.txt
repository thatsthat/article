
Perquè “tocava”                

El president de Telefónica, destituït per Sánchez, s’embutxacarà 40 milions                    

Tan romancers que es veu a Sánchez i la patuleia quan els demanen que remenin el cul i els posen ultimàtums; i tan eixerits que se’ls veu quan han de fer operacions amb capitals àrabs, grans fons d’inversió americans i bancs espanyols dels que treuen el nas a pertot. Fixeu-vos com s’han polit el president de Telefónica i l’han substituït pel d’Indra. Telefónica és aquesta suposada empresa privada en què el govern, amb el 10% del Sepi, remena les cireres com li convé fent-se mútuament de crossa amb Criteria Caixa (9,9%), Saudi Telecom (9,9%) Black Rock (4,9%) i BBVA (4,8%). La gran explicació que han donat (la ministra d’Hisenda) és que “tocava”, i que “estan per la renovació”. Pallete, que salta de Telefónica després de vuit anys, cobrava uns 6 milions d’euros l’any entre fix i variable i s’embutxacarà una indemnització d’entre 23 i 40 milions d’euros. En tres dies, nets de ventre. I per què? Perquè “tocava”. Parlem d’una companyia “privada” en què les decisions, com s’ha vist, les pren el govern. Parlem d’una companyia que dels més de tres cents mil treballadors que tenia el 2016 s’ha quedat en pocs més de cent mil i continua acomiadant gent. Parlem d’una companyia des de la qual històricament s’ha intervingut la comunicació privada amb la inversió en publicitat. Parlem d’una companyia que ha perdut més de la meitat del seu valor a borsa i que encara té un deute de 28.752 milions.

