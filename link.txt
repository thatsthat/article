
Netanyahu té raó                

Han obert el cos a cos de civilitzacions que podrirà més l’espècie humana                    

Possiblement Benjamin Netanyahu no està encara prou satisfet amb l’atac nord-americà a la república islàmica de l’Iran i el bombardeig i l’anunciada destrucció de Natanz, Esfahan i Fordow, tres instal·lacions d’enriquiment nuclear. El primer ministre israelià en vol més, molt més. I és molt probable que el president dels Estats Units ja ho tingui preparat i marcat a l’agenda, com hi tenia fa setmanes la nit del 21 al 22 de juny. Deia que venia decidit a acabar la guerra d’Ucraïna i la de Gaza i ja ens ha embolicat amb una altra, que veurem quin nom acabarà agafant, perquè aquest esclat no es limita ni a l’Iran ni a l’Orient Mitjà. Abans-d’ahir a la nit Trump i Netanyahu, aquests dos torrats i suposats defensors del suposat món lliure, han posat la humanitat sencera contra la paret. Sota les bombes i sota la violència institucionalitzada. Serà la primera gran guerra sense localització geogràfica del front i amb expansió universal de les pràctiques del terror, una guerra que no tindrà aturador i que no serà nomes tecnològica, ni només d’objectius militars, ni només de mirar-la en imatges per la televisió i per les xarxes. Ens han emmerdat en un cos a cos entre civilitzacions que podrirà encara més l’espècie humana. Aquest trastocat de Netanyahu tenia raó ahir quan declarava joiós que l’atac canviaria la història de la humanitat. És cert. L’infern torna a la terra. És el joc dels tronats líders mundials. Tots serem manxaires!

