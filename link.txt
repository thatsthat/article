
N’hi ha per matar-los!                

Ja investiguen per atemptat, desordre  i danys la protesta popular de Paiporta                    

En la construcció del relat varen dir que ajudarien per terra, mar i aire. Ja ho han fet. Amb passejada reial i tot, que la ciutadania ha enviat a pastar fang. La patrulla Águila, la de les exhibicions de l’exèrcit de l’aire, va dibuixar al cel la bandera de València i el vaixell Galícia (amb capacitat per a sis helicòpters) ha vingut de Rota. Veurem si és perquè hi vagin a dormir els comandaments. Ves que no sigui per compensar els dos helicòpters que va enviar el president andalús i que han tornat a la base perquè no se’ls ha adjudicat cap missió en tres dies. Una ocupació militar en tota regla, han programat. Ja ho vaig dir. Per tenir la població controlada quan donin les xifres definitives de morts i desapareguts. Entrem al setè dia i ningú ha buscat cadàvers a mar. Continua faltant maquinària pesant. Mazón acusa la confederació. Els militars acusen Mazón. La casa reial acusa Sánchez. Feijóo acusa tothom que no sigui del PP i Ayuso s’ha quedat muda. Des del primer dia que dic que és comèdia, això que parlarem de responsabilitats després i que ara hem d’estar per víctimes i famílies. En hores la Guàrdia Civil ha fet atestat i el jutjat número 3 de Torrent ja investiga l’enfangada reial de Paiporta pels delictes d’atemptat, desordres públics i danys. N’hi ha per matar-los!, que exclamava l’àvia Neus quan la hi feien molt grossa, i que espero que el jutjat interpreti en sentit metafòric. No la vaig veure mai matar ningú.                
