
Cap intenció de matar                

Que potencies marca creant-ne una altra és de primer de comunicació!                    

Els que en saben en saben i de sempre han sabut, encara que hi ha gent molt cabuda que no ho entén, que quan vols potenciar una marca i no tens cap intenció de matar-la, el millor que pots fer és crear-ne una de nova i anunciar-ho als quatre vents amb gran repic de campanes. No és que sigui de primer de tots els estudis de comunicació i màrqueting, és que és d’abans, dels preparatoris, dels del curs d’ingrés, que se’n deia. Hi ha llocs on no et deixen ni matricular-t’hi si abans no els expliques molt clara la teoria que Rosa Roma, presidenta de la Corporació Catalana de Mitjans Audiovisuals, ha exhibit en la darrera compareixença al Parlament. No volem matar les marques que tenim, per això n’inventem de noves per designar el mateix. És als manuals just al costat d’una altra veritat fonamental, aquella que diu que no hi ha res millor per promocionar una televisió en català com llogar influenciadores que ens eixamplin la base a les xarxes en castellà. I esperin! Esperin i recordin el manxec més universal. “Cosas veredes, amigo Sancho, que harán fablar las piedras.” Aixeco la mirada i, com tantes altres vegades que he escrit el Voraviu, tinc la pantalla del televisor al davant, engegat i sense veu. Em ve al cap la tercera gran lliçó. Per saber que estic veient el 3/24, hi ha res millor que una mosca que digui “3CatInfo” que s’alterna amb una altra que diu simplement “Info”? Cap intenció de matar res!

