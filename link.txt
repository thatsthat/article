
Fills de la gran Ñ                

Toni Albà fa bé de plantar cara. Van a totes bo i que no hi hagi ‘piolins’ al port                    

Pots alegrar-te o sentir dolor per la mort d’algú? Pots expressar en veu alta els teus sentiments i les teves emocions com el que sents en la mort, tant si és dolor com si és alegria? No és evident i constatable que Javier Lambán, president que fou de l’Aragó, era fill de la gran Ñ, se’n sentia i n’exercia? Doncs per què el govern del PP insta la fiscalia a investigar per injúries i delicte d’odi la piulada de Toni Albà? El còmic no celebrava la mort de Lambán, circumstància d’altra banda inevitable com la de tots, piuli el que piuli Albà i denunciï el que denunciï el govern aragonès del PP. No insten la fiscalia a gratar a la recerca d’un delicte d’odi perquè sí. Forma part d’una estratègia espanyolista triple, basada en l’ardor guerrero que canten en l’himne d’infanteria que ens engargallaven al servei militar. És com un foc d’estiu de sisena generació que avança amb tres llengües i crema selectivament el que fa tuf de català. Hi ha la versió suau, la del girar full, en què s’actua amb certa prudència, com en una crema controlada de llistó; hi ha una versió dura en què es desconstrueix, i una versió directament espanyolitzadora sense complexos. En els tres casos es busca fomentar la por. L’A por ellos que els fills de la Ñ varen entonar contra el referèndum continua. Continua encara que no hi hagi piolins al port de Barcelona ni als hotels del Maresme. Per això fa bé Toni Albà de plantar cara. S’ha d’aturar els fills de la gran Ñ.

