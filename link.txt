
Doneu temps a Illa, sí                

Amb seixanta dies que porta investit ja ha deixat molt clar que compleix                    

El president demana que li donin temps, cosa que tampoc és tan estranya si tenim en compte que fa dos mesos que va ser investit i que tenien les vacances pendents. Fins per Nadal i Cap d’Any que no hauran passat ni els famosos 100 dies que diu que es donen a tot govern. Fet i fotut, sembla clar que Illa té temps fins a Reis per no ser massa bescantat, i a fe de Déu que l’aprofita i l’aprofitarà. Surt a rebre el rei espanyol cada vegada que treu el cap, el va a saludar a casa seva per passar-li comptes de com ha endreçat el ramat a la cort, anirà a la desfilada militar del dia de la hispanitat perquè fa massa anys que ens hi troben a faltar, i fins i tot assistirà a l’obertura de l’any judicial al Palau de Justícia, on no anava cap president des del 2015. Per representar el govern de la Generalitat a Brussel·les ha nomenat Esther Borràs, la diplomàtica que entre el 2018 i el 2021 va ser subdirectora d’España Global, una secretaria d’estat que va crear Josep Borrell quan era ministre d’Exteriors. El principal objectiu de l’oficina era neutralitzar el procés en l’escenari internacional. El president demana que li donin temps, cosa que tampoc és tan estranya si tenim en compte que fa dos mesos que va ser investit i que tenien les vacances pendents. L’estrany és que demani el temps, entre d’altres, als independentistes. I l’estrany és que aquests, poc o molt, n’hi donin. Doneu temps a Illa, sí. No hi ha dubte que compleix.                
