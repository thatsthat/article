
La vaga put a cremat                

Molt de teatre i molt d’espanyolisme en la reacció forassenyada dels sindicats                    

Fa mes d’un any, el desembre del 2023, els sindicats havien convocat una “vaga preventiva” pel que els pogués passar amb l’anunciat traspàs de Rodalies. La varen acabar desconvocant perquè varen arribar a acords que salvaguardarien el drets dels treballadors. Ara ja tornem a ser-hi! Els sindicats de Renfe i Adif convoquen set dies de vaga entre març i abril pel traspàs de Rodalies que varen anunciar el passat dia 17, del qual no hi ha res més que l’esborrany d’estatuts de l’empresa mixta que volen que ho gestioni. Vaga els dies 17, 19, 24, 26 i 28 de març i 1 i 3 d’abril. Poca broma! Al bell mig de la Setmana Santa. El 18 es Divendres Sant i el 21, Dilluns de Pasqua. Put a cremat! Molt més encara que la “vaga preventiva” de fa quinze mesos. Hi ha molt de teatre i molt d’espanyolisme en la reacció tan forassenyada dels sindicats. Ja ho vaig dir en aquell moment i ho repeteixo avui. La legislació laboral és molt clara, molt exhaustiva i amb una llarga pràctica d’aplicació i de jurisprudència pel que fa a traspàs i subrogacions de treballadors que s’originin en la venda o el traspàs d’unitats de negoci. Trobo molt estranya aquesta por a perdre drets, tan garantista que és la legislació laboral, i encara més per als treballadors públics. Que llistin quins drets són els que hem de blindar! Que sapiguem el negoci que fem! La vaga put a cremat i el que té por soc jo! Veurem què ens encolomaran. Veurem a què juguen!

